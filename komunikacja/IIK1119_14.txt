Sygn. akt II K 1119/14
WYROK
W IMIENIU RZECZYPOSPOLITEJ POLSKIEJ
Dnia 27 października 2014 r.
Sąd Rejonowy w Jeleniej Górze Wydział II Karny w składzie:
Przewodniczący SSR Aleksandra Grzelak - Kula
Protokolant Dagmara Nowicka
po rozpoznaniu w dniu 27 października 2014 r.
s p r a w y J. M.
syna L. i J. z d. K.
urodzonego dnia (...) w S.
oskarżonego o to, że:
w dniu 18 lipca 2014 roku w S. woj. (...) prowadził w ruchu lądowym po drodze publicznej pojazd marki F. (...) nr
rej. (...) znajdując się w stanie nietrzeźwości z wynikiem badania na urządzeniu kontrolno pomiarowym wskazującym
odpowiednio badanie I - 0,33 mg/l, badanie II – 0,34 mg/l zawartości alkoholu w wydychanym powietrzu, przy
czym był wcześniej prawomocnie skazany za prowadzenie pojazdu mechanicznego w stanie nietrzeźwości przez Sąd
Rejonowy w Złotoryi sygn. akt VIK 154/09,
to jest o czyn z art. 178a § 4 k.k. ;
I. oskarżonego J. M. uznaje za winnego tego, że w dniu 18 lipca 2014 r. w S., znajdując się w stanie nietrzeźwości
wynoszącym 0,33 mg/l alkoholu w wydychanym powietrzu, prowadził w ruchu lądowym pojazd mechaniczny marki
F. (...) o numerze rejestracyjnym (...) będąc wcześniej skazanym wyrokiem Sądu Rejonowego w Złotoryi z dnia
21.05.2009 r. w sprawie VI K 154/09 za popełnienie występku z art. 178a § 1 k.k., tj. występku z art. 178a § 4 k.k. i za
to na podstawie art. 178a § 4 k.k. wymierza mu karę 10 (dziesięciu) miesięcy pozbawienia wolności;
II. na podstawie art. 69 § 1 i § 2 k.k. i art. 70 § 1 pkt 1 k.k. warunkowo zawiesza wykonanie orzeczonej kary pozbawienia
wolności w stosunku do oskarżonego J. M. na okres 3 (trzech) lat próby;
III. na podstawie art. 42 § 2 k.k. orzeka wobec oskarżonego J. M. środek karny w postaci zakazu prowadzenia
wszelkich pojazdów mechanicznych w ruchu lądowym na okres 2 (dwóch) lat;
IV. na podstawie art. 63 § 2 k.k. na poczet orzeczonego środka karnego zakazu prowadzenia pojazdów zalicza
oskarżonemu J. M. okres zatrzymania prawa jazdy od dnia 18 lipca 2014 do dnia 27 października 2014;
V. na podstawie art. 627 k.p.k. i art. 3 ust. 1 ustawy z dnia 23.06.1973 r. o opłatach w sprawach karnych zasądza od
oskarżonego J. M. na rzecz Skarbu Państwa koszty sądowe w kwocie 250 złotych, w tym 180 złotych opłaty.
Sygn. akt II K 1119/14
UZASADNIENIE
Sąd ustalił następujący stan faktyczny:
W dniu 17 lipca 2014 r. J. M. wypił 4 piwa. Następnego dnia rano jego żona, która przewlekle choruje, źle się poczuła
i poprosiła go o zawiezienie do szpitala. J. M. wsiadł do samochodu marki F. (...) o nr rej. (...) i prowadził go w
kierunku szpitala jadąc m. in. przez S.. Znajdował się wówczas w stanie nietrzeźwości wynoszącym 0,33 mg/l alkoholu
w wydychanym powietrzu.
dowód: wyjaśnienia J. M. k. 12-14,27-29
zeznania A. M. k. 18
protokół badania trzeźwości k. 2
świadectwo wzorcowania k. 3
J. M. był już skazany za popełnienie czynu z art. 178a § 1 k.k. wyrokiem Sądu Rejonowego w Złotoryi z dnia 21 maja
2009 r. w sprawie o sygn. akt VI K 154/09.
dowód: dane o karalności k. 24-26
odpis wyroku k. 27
J. M. ma 56 lat. Jest emerytem, otrzymywane przez niego świadczenia wynoszą 3150 zł. Na utrzymaniu ma żonę i
córkę. Jest właścicielem domu w S. i samochodu osobowego.
dowód: wyjaśnienia J. M. k. 12-14,27-29
dane o karalności k. 20-21
odpis wyroku k. 25
Oskarżony przyznał się do popełnienia zarzucanego mu czynu. Wyjaśnił, że w dniu zdarzenia nie pił alkoholu, lecz
dzień wcześniej wypił 4 piwa. Rano jego żona, która jest dializowana, źle się poczuła i poprosiła go o zawiezienie do
szpitala. Oskarżony podał, że czuł się dobrze i nie sądził, że badanie trzeźwości mogłoby coś wykazać, więc zdecydował
się prowadzić samochód.
Sąd zważył, co następuje:
Sąd ocenił wyjaśnienia oskarżonego jako wiarygodne w pełni, ponieważ wraz z pozostałymi dowodami tworzą spójną
całość.
Co do faktu spożywania alkoholu jego wyjaśnienia korespondują z protokołem badania trzeźwości, z którego wynika,
że w wydychanym przez oskarżonego w chwili zatrzymania powietrzu stężenie alkoholu wynosiło 0,33 mg/dm3. Co
prawda J. M. wskazywał, że czuł się dobrze i nie sądził, że badanie wykaże alkohol w jego organizmie, lecz podał
przecież, ile i jakiego rodzaju alkohol wypił dnia poprzedniego.
Relacja oskarżonego co do celu, w jakim wybrał się z domu, znajduje potwierdzenie w zeznaniach jego żony – A. M..
Wynika z nich bowiem, że rano 18 lipca 2014 r. poczuła się źle i nie była w stanie sama pojechać do szpitala, więc
poprosiła męża o zawiezienie, a ten się zgodził.
Niewątpliwe jest także, w świetle danych o karalności i odpisu wyroku Sądu Rejonowego w Złotoryi z dnia 21 maja
2009 r. w sprawie o sygn. akt VI K 154/09, że J. M. był już skazany za występek z art. 178a § 1 k.k.
Sąd dał wiarę dowodom z dokumentów zgromadzonym w sprawie. Wszystkie zostały sporządzone we właściwej
formie, przez powołane do tego osoby. Żadna ze stron postępowania nie kwestionowała ich prawdziwości.
W oparciu o te dowody Sąd ustalił, że J. M. prowadził 18 lipca 2014 r. w S., a więc w ruchu lądowym, pojazd
mechaniczny – samochód marki F. (...) o nr rej. (...) w czasie, gdy w jego organizmie znajdował się alkohol w stężeniu
0,33 mg/dm3 w wydychanym powietrzu. Jest to stan nietrzeźwości zgodnie z jego definicją zawartą w art. 115 § 16 k.k.
Oskarżony był już skazany za przestępstwo z art. 178a § 1 k.k. wyrokiem Sądu Rejonowego w Złotoryi z dnia 21 maja
2009 r. w sprawie o sygn. akt VI K 154/09. Wyżej opisanym zachowaniem oskarżony wypełnił znamiona występku z
art. 178a § 4 k.k. Sąd zmodyfikował w wyroku opis czynu w taki sposób, aby odzwierciedlał on wszystkie niezbędne
znamiona tego przestępstwa wskazując zwłaszcza dokładnie stężenie alkoholu w wydychanym powietrzu. Skoro
podczas pierwszego badania, dokonanego tuż po zatrzymaniu oskarżonego, wynosiło ono 0,33 mg/dm3, a następne
badanie wykonano po 18 minutach i wykazało ono stężenie 0,34 mg/dm3, kiedy oskarżony już nie prowadził pojazdu,
to należało przyjąć, że pojazd prowadził w chwili, gdy znajdował się w stanie nietrzeźwości wykazanym podczas
pierwszego badania. Ponadto Sąd dokładnie opisał wyrok, którym skazano wcześniej oskarżonego za popełnienie
występku z art. 178a § 1 k.k. wskazując datę jego wydania.
Oskarżony działał świadomie – wiedział, ile alkoholu wypił, ponieważ określił to podczas przesłuchania. Naruszył
oczywisty zakaz prowadzenia pojazdów mechanicznych w stanie nietrzeźwości. Czynu tego dopuścił się, mimo że był
już wcześniej skazany za prowadzenie pojazdu w stanie nietrzeźwości.
Stopień społecznej szkodliwości popełnionego przez oskarżonego czynu jest znaczny. Dokonując takiej oceny Sąd
wziął pod uwagę, że oskarżony poruszał się w dzień powszedni, w porze, gdy natężenie ruchu jest spore, a więc i
zagrożenie przez niego powodowane było większe. Nie jechał sam – wiózł swoją żonę. Na złagodzenie tej oceny wpływ
ma stężenie alkoholu w organizmie niewiele przekraczające ustawowy próg.
Sąd uwzględniając wniosek Prokuratora złożony w trybie art. 335 k.p.k. wymierzył oskarżonemu uzgodnioną z nim
karę 10 miesięcy pozbawienia wolności za popełnienie przypisanego mu występku. Kara w takim wymiarze, zdaniem
Sądu, odniesie wobec oskarżonego skutek. Jako okoliczność łagodzącą Sąd potraktował przyznanie się oskarżonego
do popełnienia zarzucanego mu czynu. Okolicznością obciążającą była wcześniejsza karalność oskarżonego.
Wobec sprawców przestępstwa z art. 178a § 4 k.k. praktycznie wyłączona jest możliwość warunkowego zawieszenia
wykonania kary, o czym stanowi art. 69 § 4 k.k. ograniczający możliwość zastosowania tej instytucji do szczególnie
uzasadnionych przypadków. Sąd doszedł do wniosku, że zachowanie oskarżonego zasługuje na taką ocenę. Należy
bowiem wziąć pod uwagę szczególną sytuację motywacyjną, w jakiej znalazł się oskarżony. Jego przewlekle, poważnie
chora żona gorzej się poczuła, nie była w stanie sama pojechać do szpitala z odległej miejscowości, wiec poprosiła
męża o zawiezienie. Oskarżony pił alkohol dzień wcześniej i w swoim subiektywnym przekonaniu nie odczuwał już
skutków jego działania. Sąd uznał, że wobec J. M. można przyjąć pozytywną prognozę kryminologiczną. Należy wziąć
pod uwagę, że był on karany dotychczas jeden raz, w 2009 r., 5 lat temu. Przez cały ten okres jego zachowanie nie
budzi zastrzeżeń. Oznacza to, że nie jest osobą skłonną do naruszania prawa, że są to incydenty w jego życiu. Zdaniem
Sądu już samo zagrożenie wykonania kary będzie oddziaływać na oskarżonego zapobiegawczo.
Okres warunkowego zawieszenia wykonania kary Sąd określił na 3 lata, zgodnie ze złożonym przez Prokuratora
wnioskiem. W ocenie Sądu taki okres jest wystarczający, aby zweryfikować postawę oskarżonego.
Skazując oskarżonego za popełnione przestępstwo Sąd zobowiązany był orzec środek karny w postaci zakazu
prowadzenia pojazdów. Ponieważ oskarżony prowadził pojazd mechaniczny, Sąd orzekł zakaz prowadzenia wszelkich
pojazdów mechanicznych w ruchu lądowym. Jego okres określił na 2 lata, zgodnie ze złożonym wnioskiem. Swoim
zachowaniem bowiem oskarżony nie daje gwarancji bezpieczeństwa i wyeliminowanie go z grona kierowców jest
konieczne, zaś 2-letni okres zakazu powinien wystarczyć, aby uświadomić mu dolegliwość tego środka i przekonać o
nieopłacalności łamania prawa.
W związku ze skazaniem oskarżonego za czyn z art. 178a § 4 k.k. Sąd uznał za stosowne orzeczenie wobec niego
świadczenia pieniężnego na rzecz Funduszu Pomocy Pokrzywdzonym oraz Pomocy Postpenitencjarnej. Jest to
dodatkowe świadczenie o charakterze finansowym, które wzmocni oddziaływanie wyroku jako całości. Kwota tego
środka karnego dostosowana jest do możliwości majątkowych oskarżonego.
Sąd zasądził od oskarżonego na rzecz Skarbu Państwa koszty sądowe uwzględniając wniosek Prokuratora i kierując
się sytuacją majątkową J. M..