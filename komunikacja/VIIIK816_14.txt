Sygn. akt VIII K 816/14
WYROK
W IMIENIU RZECZYPOSPOLITEJ POLSKIEJ
Dnia 23 kwietnia 2015 roku
Sąd Rejonowy dla Warszawy M. w W. VIII Wydział Karny
w składzie:
Przewodniczący: Małgorzata Lewczuk
Protokolant: Magdalena Rucińska
przy udziale Prokuratora: -----
po rozpoznaniu na rozprawie w dniu 23 kwietnia 2015 roku
sprawy M. P., syna A. i A. z domu D., urodzonego dnia (...) w W.
oskarżonego o to, że:
w dniu 4 grudnia 2014r. w W. przy ul. (...) umyślnie naruszył zasady bezpieczeństwa w ruchu lądowym określone w
art. 45 ust. 1 ustawy z dnia 20.06.1997r. Prawo o Ruchu Drogowym (Dz.U. Nr 98 poz. 606 z późn. zm.) w ten sposób, iż
znajdując się w stanie nietrzeźwości I badanie dało wynik 0,51 mg/l, II badanie dało wynik 0,48 mg/l, III badanie dało
wynik 0,42 mg/l, IV badanie dało wynik 0,40 mg/l, V badanie dało 0,32 mg/l alkoholu w wydychanym powietrzu,
kierował samochodem marki V. (...) o nr rej. (...) po drodze publicznej,
tj. o czyn z art. 178a § 1 k.k.
orzeka:
I. Uznaje oskarżonego M. P. za winnego popełnienia zarzucanego mu czynu, tj. występku z art. 178 a § 1 k.k. i za to
na podstawie tego przepisu skazuje go i wymierza mu karę 6 (sześciu) miesięcy pozbawienia wolności;
II. Na podstawie art. 69 § 1 i 2 k.k. i art. 70 § 1 pkt 1 k.k. wykonanie orzeczonej wobec oskarżonego kary pozbawienia
wolności warunkowo zawiesza na okres 2 (dwóch) lat tytułem próby;
III. Na podstawie art. 42 § 2 k.k. orzeka wobec oskarżonego zakaz prowadzenia wszelkich pojazdów mechanicznych
w ruchu lądowym na okres 1 (jednego) roku;
IV. Na podstawie art. 63 § 2 k.k. na poczet orzeczonego środka karnego w postaci zakazu prowadzenia wszelkich
pojazdów mechanicznych zalicza oskarżonemu okres zatrzymania prawa jazdy od dnia 4 grudnia 2014 roku do dnia
23 kwietnia 2015 roku;
V. Na podstawie art. 49 § 2 k.k. zobowiązuje oskarżonego do uiszczenia kwoty 2.000 (dwóch tysięcy) złotych tytułem
świadczenia pieniężnego na rzecz Funduszu Pomocy Pokrzywdzonym oraz Pomocy Postpenitencjarnej;
VI. Na podstawie art. 626 § 1 k.p.k. zasądza od oskarżonego na rzecz Skarbu Państwa kwotę 180 (stu osiemdziesięciu)
złotych tytułem kosztów sądowych, w tym kwotę 120 (stu dwudziestu) złotych tytułem opłaty.
UZASADNIENIE
W oparciu o ujawniony w sprawie materiał dowodowy Sąd Rejonowy ustalił następujący stan faktyczny:
W dniu 4 grudnia 2014 r. funkcjonariusze policji G. J. oraz M. G. w godzinach nocnych pełnili patrol zmotoryzowany
na terenie dzielnicy M. w W.. Na ulicy (...) III S. w pobliżu posesji nr (...) około godz. 02:55 zatrzymali do rutynowej
kontroli drogowej pojazd marki V. (...) o nr rej. (...), którym kierował M. P.. Na skutek kontynuowania rutynowej
kontroli ruchu drogowego M. P. poddano badaniu stanu trzeźwości. Po przeprowadzeniu pierwszego badania
atestowanym urządzeniem typu A. - Sensor o godz. 02:59 w wydychanym przez M. P. powietrzu ujawniono 0,51
mg/l alkoholu, natomiast po kolejnym badaniu o godz. 03:19, urządzenie wskazało 0,48 mg/l alkoholu w powietrzu
wydychanym przez kierującego. Po przeprowadzeniu pierwszego badania M. P. został zatrzymany, a po wykonaniu
drogiego badania został przewieziony do siedziby Komendy Rejonowej Policji W. II i tam ponownie poddany badaniu
urządzeniem kontrolno- pomiarowym. O godzinie 03:52 urządzenie to wykazało 0,42 mg/l alkoholu w wydychanym
przez niego powietrzu natomiast kolejne przeprowadzone o godz. 03:55 i 04:16 dały wynik 0,40 i 0,312 mg/l alkoholu
w wydychanym powietrzu.
D. J. nie był dotychczas karany sądownie.
Powyższy stan faktyczny Sąd ustalił na podstawie: wyjaśnień oskarżonego M. P. (k. 55-56), protokołu zatrzymania
osoby (k. 2), protokołów badania urządzeniem kontrolno-pomiarowym (k. 5,7), świadectw wzorcowania (k. 6,8),
zeznań świadka M. G. (k. 11v-12) oraz danych o karalności (k. 18, 49).
Oskarżony M. P. w toku postępowania sądowego przyznał się do popełnienia zarzuconego mu czynu. Wyjaśnił że
dniu 3 grudnia 2014 r. wypił 5 drinków zawierających alkohol. Następnie wezwał taksówkę, która miała zawieźć go na
miejsce postoju jego samochodu. Po przyjeździe na miejsce miał zamiar zamówić usługę polegającą na tym, że inny
kierowca odwozi klienta jego własnym samochodem. Oskarżony podał, że na skutek zupełnego rozładowania baterii w
jego telefonie, nie mógł jednak zamówić tego rodzaju usługi. Jak wyjaśnił, wówczas na drugi telefon, nie posiadający
dostępu do internetu, zatelefonowała jego żona z zapytaniem, kiedy wróci do domu. Wówczas właśnie zdecydował
się on wsiąść do swojego samochodu i pojechać do miejsca zamieszkania. Wyjaśnił także, że został zatrzymany po
przejechaniu około 7 kilometrów na rogu ulic (...) w W.. Oskarżony wskazał, że z racji zajmowanego stanowiska w
firmie (...), zajmuje się monitorowaniem 15 oddziałów spółki znajdujących się na terenie kraju, w związku z czym jego
praca wymaga od niego konieczności sprawnego przemieszczania się pomiędzy miejscowościami w których znajdują
się oddziały firmy. Wskazał, że niemożność używania samochodu jest dla niego szczególnie dotkliwa (k. 55-56).
Dokonując oceny wyjaśnień oskarżonego, Sąd nie miał wadliwości, iż w pełni zasługują one na walor wiarygodności.
Oskarżony nie zakwestionował swojego sprawstwa, jak również okoliczności, że to on kierował samochodem w
stanie nietrzeźwości. Jego wyjaśnienia w powyższym zakresie w pełni pokrywają się z treścią dowodów w postaci
protokołu zatrzymania oraz protokołu badania stanu trzeźwości kierującego pojazdem. Pozostają także w pełni zgodne
z zeznaniami świadka – funkcjonariusza policji, który wykonywał w toku kontroli drogowej rutynowe czynności.
Żaden nadto ujawniony dowód w sprawie nie poddaje
w wątpliwość wiarygodności wyjaśnień oskarżonego i z tego również względu Sąd
w całości obdarzył wiarą złożone w toku rozprawy wyjaśnienia oskarżonego M. P..
Brak było również podstaw do zakwestionowania zeznań świadka M. G. (k. 11v-12, 56) albowiem, w ocenie
Sądu, przedstawił on okoliczności w sposób logiczny rzetelny i dostosowany do swojego udziału w zdarzeniu.
Funkcjonariusz policji M. G. wykonywał swoje służbowe obowiązki na miejscu zdarzenia i jego zeznania są wyłącznie
bezstronną relacją z przeprowadzonych czynności. Treść przedstawionych przez niego okoliczności w pełni odpowiada
okolicznościom przedstawionym przez oskarżonego, w związku z czym zeznania M. G. należało ocenić jako wiarygodny
i nie zawierający żadnych niejasności materiał dowodowy.
Na wiarę zasługiwały również pozostałe dowody w postaci dokumentów z akt sprawy: protokół zatrzymania osoby
(k. 2), protokół badania stanu trzeźwości (k. 5,7), świadectwo wzorcowania (k. 6,8) oraz dane o karalności (k. 18,49),
zostały one bowiem sporządzone w sposób prawidłowy, zgodnie do stosownych regulacji prawnych określających ich
formę i treść.
Sąd zważył, co następuje:
M. P. stanął pod zarzutem tego, że w dniu 4 grudnia 2014r. w W. przy ul. (...) umyślnie naruszył zasady bezpieczeństwa
w ruchu lądowym określone w art. 45 ust. 1 ustawy z dnia 20.06.1997r. Prawo o Ruchu Drogowym (Dz.U. Nr 98 poz.
606 z późn. zm.) w ten sposób, iż znajdując się w stanie nietrzeźwości I badanie dało wynik 0,51 mg/l, II badanie
dało wynik 0,48 mg/l, III badanie dało wynik 0,42 mg/l, IV badanie dało wynik 0,40 mg/l, V badanie dało 0,32 mg/
l alkoholu w wydychanym powietrzu, kierował samochodem marki V. (...) o nr rej. (...) po drodze publicznej, to jest
czyn z art. 178a § 1 k.k.
Zarzucone oskarżonemu aktem oskarżenia przestępstwo określone w art. 178a § 1 k.k. polega na prowadzeniu
pojazdu mechanicznego w ruchu lądowym, wodnym lub powietrznym w stanie nietrzeźwości lub pod wpływem środka
odurzającego.
Zgodnie z art. 115 § 16 k.k. stan nietrzeźwości zachodzi, gdy: 1) zawartość alkoholu we krwi przekracza 0,5 promila
albo prowadzi do stężenia przekraczającego tę wartość lub 2) zawartość alkoholu w 1 dm3 wydychanego powietrza
przekracza 0,25 mg albo prowadzi do stężenia przekraczającego tę wartość. Zatem skoro wartość alkoholu w
wydychanym przez oskarżonego powietrzu wyniosła 1,56 mg/l oraz 1,47 mg/l, to przekroczyła ona progową wartość
wskazaną w ustawie, tj. 0,25 mg/l, od której mamy do czynienia w prawie karnym z pojęciem stanu nietrzeźwości.
Biorąc pod uwagę całość materiału dowodowego zgromadzonego w sprawie, Sąd uznał, że zarówno wina oskarżonego
M. P. jak i okoliczności popełnienia zarzucanego mu czynu są bezsporne i nie budzą żadnych wątpliwości. Jak wynika
bowiem z protokołu badania stanu trzeźwości, wyjaśnień oskarżonego, jak też zeznań świadka, M. P. dopuścił się
zarzuconego mu czynu. Zgromadzone i ujawnione w sprawie dowody bezspornie wskazują, że czyn został popełniony
przez M. P., albowiem to on, używając samochodu należącego do swojej matki w nocy
4 grudnia 2014 r. kierował w/w pojazdem. Nie budzi wątpliwości okoliczność,
iż znajdował się w trakcie jazdy pojazdem mechanicznym w stanie nietrzeźwości, albowiem sam oskarżony się do tego
przyznał, jak również wynika to z wydruku atestowanych urządzeń Alkometr i A. jak również sporządzonego przez
funkcjonariusza policji protokołu ich użycia.
Oskarżony działał w zamiarze bezpośrednim, miał wiec pełną świadomość, że swoim zachowaniem narusza porządek
prawny, a mimo to zdecydował się na prowadzenie samochodu w stanie nietrzeźwości. W przekonaniu Sądu stopień
społecznej szkodliwości czynu oskarżonego również jest dość znaczny. Swoim zachowaniem oskarżony poważnie
naruszył zasady bezpieczeństwa w ruchu lądowym, bowiem stężenie alkoholu w wydychanym przezeń powietrzu było
znaczne. Prowadzenie przez oskarżonego samochodu w takim stanie stwarzało realne zagrożenie nie tylko dla niego
samego, ale także dla zdrowia i życia innych uczestników ruchu.
Przy wymiarze kary Sąd kierował się zasadami określonymi w rozdziale VI kodeksu karnego, w szczególności w
przepisach art. 53 kk. Analizował zarówno elementy przedmiotowe, jak i podmiotowe czynów, z troską, aby wymiar
kary spełnił poczucie społecznej sprawiedliwości oraz był adekwatny do stopnia winy oskarżonego, jak również
osiągnął cele prewencyjne i wychowawcze wobec sprawcy. Kara wymierzona oskarżonemu mieści się w ustawowych
granicach przewidzianych za dokonanie czynu z art. 178a § 1 k.k. i ukształtowana jest w umiarkowanych granicach
ustawowego zagrożenia, uwzględniając zarówno okoliczności obciążające oskarżonego, jak i wpływające na jego
korzyść.
Biorąc pod uwagę powyższe okoliczności, Sąd wymierzył oskarżonemu karę 6 (sześciu) miesięcy pozbawienia
wolności, stosując przy tym w oparciu o art. 69 § 1 i 2 kk i art. 70 § 1 pkt. 1 kk instytucję warunkowego zawieszenia
wykonania kary. Ustalając okres próby, Sąd kierował się stopniem pewności prognozy kryminologicznej względem
oskarżonego. M. P. nie był dotychczas karany,
a jego właściwości osobiste oraz zachowanie się przed popełnieniem przestępstwa pozwala przypuszczać, że nie
popełni on ponownie przestępstwa. Zdaniem Sądu zachodzą podstawy do przyjęcia pozytywnej prognozy wobec
oskarżonego, dlatego okres próby w minimalnym wymiarze 2 (dwóch) lat jest w ocenie Sądu wystarczający do
weryfikacji jej trafności.
W myśl art. 42 § 2 k.k. Sąd orzekł wobec oskarżonego obligatoryjny środek karny w postaci zakazu prowadzenia
pojazdów mechanicznych w ruchu lądowym na okres 1 (jednego) roku uznając, iż okres ten jest adekwatny do
charakteru
i okoliczności popełnionego przez oskarżonego czynu. Zawartość alkoholu
w wydychanym powietrzu w kolejno przeprowadzonych badaniach wyniosła
u oskarżonego 0,51 mg/l; 0,48 mg/l; 0,42 mg/l ; 0,40 mg/l oraz 0,32 mg/l, a zatem znacznie przekroczyła
dopuszczalną normę. W wyroku Sądu Najwyższego z dnia 24 kwietnia 1982 r. (V KRN 106/82, OSNPG 1982, z.
8-9, poz. 108) wskazano, iż osoby nie przestrzegające zasad bezpieczeństwa, zagrażające bezpieczeństwu ruchu
czy to powodu braku wyobraźni, czy z braku poczucia odpowiedzialności – należy z ruchu tego wyłączyć.
Jest to najskuteczniejszym sposobem wzmożenia bezpieczeństwa na drogach i zmuszenia naruszających zasady
bezpieczeństwa do ich przestrzegania w przyszłości oraz przekonania wszystkich uczestników ruchu drogowego o
potrzebie bezwzględnego podporządkowania się ustanowionym zasadom ruchu.
Podzielając powyższe zapatrywanie Sądu Najwyższego, Sąd doszedł do przekonania, że im większe jest spodziewane
zagrożenie na skutek postępowania sprawcy, tym dłuższy winien być okres obowiązywania zakazu prowadzenia
pojazdów mechanicznych.
Mimo, że niewątpliwie oskarżony naraził na niebezpieczeństwo innych uczestników ruchu drogowego, to nie można
tracić z pola widzenia faktu, że oskarżony dopuścił się występku w późnych godzinach nocnych, podczas gdy ruch
uliczny był znikomy. Sąd miał także na uwadze, że orzeczenie wskazanego środka karnego w wymiarze wyższym,
byłoby dla oskarżonego, ale przede wszystkim dla jego rodziny nadmiernie dolegliwe i niewspółmierne do wagi
popełnionego występku. M. P. wykonuje pracę zarobkową wymagająca od niego przemieszczania się pomiędzy
różnymi, niejednokrotnie znacznie oddalonymi od siebie miastami. Jak podał również, zajmuje się swoją córką, której
stan zdrowia wymaga licznych i częstych wizyt specjalistycznych. Sąd zatem stanął na stanowisku, że dłuższy okres
zastosowanego zakazu prowadzenia pojazdów mechanicznych niż orzeczony niniejszym wyrokiem, mógłby w znaczny
sposób pogorszyć sytuację nie tylko oskarżonego ale i jego rodziny. Sąd zatem baczył, aby miarkować dolegliwość
karną w taki sposób, żeby była adekwatna do stopnia winy i społecznej szkodliwości czynu, ale jednocześnie nie
spowodowała niepomiernie cięższych skutków dla oskarżonego i jego najbliższych.
Sąd na podstawie art. 49 § 2 k.k. zobowiązał oskarżonego do uiszczenia kwoty 2000 (dwóch tysięcy) złotych
tytułem świadczenia pieniężnego na rzecz Funduszu Pomocy Pokrzywdzonym oraz Pomocy Postpenitencjarnej. Sąd
orzekając świadczenie pieniężne uznał, iż nałożony w ten sposób obowiązek uiszczenia konkretnej kwoty będzie
realną i odczuwalną dla oskarżonego dolegliwością za popełnione przestępstwo. Wysokość orzeczonego świadczenia,
mieści się w granicach możliwości zarobkowych i finansowych oskarżonego, a biorąc pod uwagę okres orzeczonego
zakazu prowadzenia pojazdów Sąd wymierzył oskarżonemu świadczenie w kwocie, która zaspokoi poczucie społecznej
sprawiedliwości wobec czynu popełnionego przez oskarżonego.
Jednocześnie na podstawie art. 63 § 2 k.k. na poczet orzeczonego środka karnego w postaci zakazu prowadzenia
pojazdów mechanicznych zaliczono oskarżonemu okres zatrzymania prawa jazdy od dnia 4 grudnia 2014 r. do dnia 23
kwietnia 2015 r., bowiem w dniu 4 grudnia 2014 r. zostało ono oskarżonemu odebrane, a okres trwania postępowania,
należało mu zaliczyć na poczet orzeczonego środka karnego.
Zgodnie z zasadą wyrażoną w art. 626 § 1 k.p.k. obciążono oskarżonego kosztami postępowania zarówno z tytułu
poniesionych przez Skarb Państwa wydatków związanych z przeprowadzeniem niniejszego postępowania jak tez z
tytułu opłaty od wymierzonej oskarżonemu kary. M. P. osiąga stały dochód, w związku z czym koszty postępowania w
łącznej kwocie 300 złotych jest on zdolny ponieść bez uszczerbku dla siebie oraz swojej rodziny.
Mając powyższe na uwadze, Sąd orzekł jak w sentencji wyroku.