Sygn. akt IIK 70/15
WYROK
W IMIENIU RZECZYPOSPOLITEJ POLSKIEJ
Dnia 10 września 2015r.
Sąd Rejonowy w Ropczycach II Wydział Karny w składzie :
Przewodniczący SSR Anna Zięć
Protokolant Ewa Mazur
przy udziale prokuratora Prokuratury Rejonowej w Ropczycach-Zygmunta Zięby
po rozpoznaniu w dniu 10.09. 2015r. sprawy karnej
Ł. S. s. J. i F. zd. S. , ur. (...) w R. , zam. P.(...)
oskarżonego o to, że:
W dniu (...)w miejscowości Z. woj. (...) będąc w stanie nietrzeźwości przejawiającym się zawartością 0,99 mg/l
alkoholu w wydychanym powietrzu kierował pojazdem mechanicznym marki J. D. o nr rej. (...) w ruchu lądowym ,
przy czym czynu tego dopuścił się będąc wcześniej prawomocnie skazanym za prowadzenie pojazdu mechanicznego
w stanie nietrzeźwości oraz w czasie obowiązywania zakazu prowadzenia pojazdów mechanicznych w ruchu lądowym
na okres 4 lat orzeczonego prawomocnym wyrokiem Sądu Rejonowego w Dębicy VII Zamiejscowy Wydział Karny w
Ropczycach sygn. akt VIIK 790/13
tj. o czyn z art.178a§4kk
I.uznaje oskarżonego za winnego popełnienia czynu wyżej opisanego stanowiącego przestępstwo z art. 178a§4 kk i za
czyn ten na podstawie art. 178a§4kk w zw. z art.4§1kk skazuje go na karę 3 miesięcy pozbawienia wolności ,
II. na podstawie art.42§2kk w zw. z art. 4§1 kk orzeka wobec oskarżonego środek karny w postaci zakazu prowadzenia
wszelkich pojazdów mechanicznych w ruchu lądowym na okres 10 lat (dziesięć lat),
III. na podstawie art. 49§2kk w zw. z art.4§1kk orzeka względem oskarżonego obowiązek uiszczenia świadczenia
pieniężnego na rzecz Funduszu Pomocy Pokrzywdzonym oraz Pomocy Postpenitencjarnej w kwocie 500zł (pięćset
złotych),
IV. na podstawie art. 627 kpk zasądza od oskarżonego na rzecz Skarbu Państwa koszty sądowe w kwocie 150 zł (sto
pięćdziesiąt złotych).
Sędzia Sądu Rejonowego
Anna Zięć
Sygn. akt II K 70/15
UZASADNIENIE
wyroku Sądu Rejonowego w Ropczycach z dnia 10 września 2015r.
Sąd ustalił następujący stan faktyczny:
Wyrokiem Sądu Rejonowego w Dębicy VII Zamiejscowy Wydział Karny z/s w Ropczycach z dnia 29 stycznia 2014r.
sygn. akt VII K 790/13 Ł. S. został skazany za czyn z art. 289§2 kk, na karę 6 miesięcy pozbawienia wolności, za
czyn z art. 178a§4 kk na karę 6 miesięcy pozbawienia wolności. Mając na uwadze w/w kary jednostkowe orzeczono
wobec Ł. S. karę łączną 10 miesięcy pozbawienia wolności, której wykonanie warunkowo zawieszono na okres próby
3lat. Ponadto Sąd na podstawie art. 42§2 kk orzekł wobec Ł. S. środek karny zakazu prowadzenia wszelkich pojazdów
mechanicznych w ruchu lądowym na okres 4 lat. Wyrok uprawomocnił się w dniu 6 lutego 2014r.
dowód : karta karna k. 11-12
odpis wyroku k. 28-29
W dniu (...)., około godz. 14,30 Ł. S. wypił trzy półlitrowe piwa. Następnie oskarżony udał się do pracy w firmie (...) w
P.. Ok. godz. 18,00 oskarżony wypił trzy półlitrowe piwa. Pomimo wcześniejszego spożycia alkoholu i obowiązywania
wobec oskarżonego środka karnego zakazu prowadzenia pojazdów mechanicznych orzeczonego w/w wyrokiem,
ok. godz. 19,00 oskarżony wsiadł do pojazdu mechanicznego marki J. D. o nr rej. (...), którym udał się do W..
Po przyjeździe na miejsce, w domu P. W. oskarżony wypił jedno piwo, po czym ponownie wsiadł do pojazdu
mechanicznego marki J. D. o nr rej. (...), którym udał się w drogę powrotną do domu. Podczas drogi powrotnej do
domu oskarżony został zauważony przez patrol Policji, który podjął próbę jego zatrzymania. Ł. S., chcąc uniknąć
kontroli drogowej podjął próbę ucieczki w/w pojazdem, zatrzymując się w miejscowości Z., z uwagi na utknięcie w/w
pojazdu w rzece. Następnie oskarżony został zatrzymany przez funkcjonariuszy Policji i poddany badaniu na zawartość
alkoholu w wydychanym powietrzu, które to badanie wykazało, iż oskarżony kierował w/w pojazdem, będąc w stanie
nietrzeźwości przejawiającym się zawartością 0,99 mg/l alkoholu w wydychanym powietrzu.
dowód: wyjaśnienia oskarżonego k. 16, 41
protokół użycia urządzenia alcosensor k. 3, 5-7
Ł. S. ma 25 lat, wykształcenie zawodowe, z zawodu jest ślusarzem, obecnie jest osobą bezrobotną. Oskarżony był
trzykrotnie karany, w tym jeden raz za czyn z art. 178a§1 kk, za który orzeczono wobec niego karę grzywny, jeden
raz za czyn z art. 178a§4 kk, za który orzeczono wobec niego karę bezwzględnego pozbawienia wolności, jeden raz za
czyn z art. 178a§4 kk, za który orzeczono wobec niego karę pozbawienia wolności z warunkowym zawieszeniem jej
wykonania na okres próby 3 lat.
dowód : karta karna k. 11-12
odpis wyroku SR w Zamościu z dnia 23.10.2012r. sygn. akt II K 696/12 k. 13
W swoich wyjaśnieniach złożonych zarówno w postepowaniu przygotowawczym jak i w postępowaniu sądowym
oskarżony przyznał się do popełnienia zarzucanego mu czynu.
Walorem wiarygodnego dowodu obdarzył Sąd wyjaśnienia oskarżonego albowiem podane przez niego fakty znajdują
potwierdzenie w protokole użycia urządzenia alcosensor.
Sąd dał wiarę występującym w sprawie dokumentom albowiem ich treść nie była kwestionowana przez strony.
Sąd zważył co następuje:
Przestępstwa z art. 178a. § 1 kk dopuszcza się ten kto, znajdując się w stanie nietrzeźwości lub pod wpływem środka
odurzającego, prowadzi pojazd mechaniczny w ruchu lądowym, wodnym lub powietrznym.
Czynu z art. 178a§4 kk dopuszcza się sprawca czynu określonego w § 1 jeżeli był wcześniej prawomocnie skazany
za prowadzenie pojazdu mechanicznego w stanie nietrzeźwości lub pod wpływem środka odurzającego albo za
przestępstwo określone w art. 173, 174, 177 lub art. 355 § 2 popełnione w stanie nietrzeźwości lub pod wpływem środka
odurzającego albo dopuścił się czynu określonego w § 1 w okresie obowiązywania zakazu prowadzenia pojazdów
mechanicznych orzeczonego w związku ze skazaniem za przestępstwo,
W przedmiotowym stanie oskarżony będąc w stanie nietrzeźwości przejawiającym się zawartością 0,99 mg/l alkoholu
w wydychanym powietrzu kierował pojazdem mechanicznym marki J. D.. Oskarżony kierował w stanie nietrzeźwości
w/w pojazdem pomimo obowiązywania wobec niego środka karnego zakazu prowadzenia pojazdów mechanicznych,
orzeczonego wyrokiem Sądu Rejonowego w Dębicy VII Zamiejscowy Wydział Karny z/s w Ropczycach z dnia 29
stycznia 2014. Sygn. akt VII K 790/13. Nadto Oskarżony kierował w stanie nietrzeźwości w/w pojazdem będąc
wcześniej skazanym w/w wyrokiem za czyn z art. 178a§4 kk. Zasadnym jest więc uznanie, iż wyżej opisany czyn
oskarżonego wypełnił znamiona przestępstwa z art. 178a§4 kk .
Mając powyższe na uwadze Sąd uznał oskarżonego za winnego tego, że w dniu (...)w miejscowości Z. woj. (...) będąc w
stanie nietrzeźwości przejawiającym się zawartością 0,99 mg/l alkoholu w wydychanym powietrzu kierował pojazdem
mechanicznym marki J. D. o nr rej. (...) w ruchu lądowym , przy czym czynu tego dopuścił się będąc wcześniej
prawomocnie skazanym za prowadzenie pojazdu mechanicznego w stanie nietrzeźwości oraz w czasie obowiązywania
zakazu prowadzenia pojazdów mechanicznych w ruchu lądowym na okres 4 lat orzeczonego prawomocnym wyrokiem
Sądu Rejonowego w Dębicy VII Zamiejscowy Wydział Karny w Ropczycach sygn. akt VIIK 790/13, a stanowiącego
przestępstwo z art. 178a§4 kk i za czyn ten na podstawie art. 178a§4kk w zw. z art.4§1kk skazał go na karę 3 miesięcy
pozbawienia wolności.
Określając wobec oskarżonego wymiar kary Sąd miał na uwadze wysoki stopień winy oskarżonego determinowany
jego dojrzałym wiekiem i doświadczeniem życiowym, uzasadniającymi przekonanie, iż oskarżony w pełni zdawał sobie
sprawę z naganności swojego postępowania.
Określając wobec oskarżonego wymiar kary Sąd miał na uwadze wysoki stopień społecznej szkodliwości czynu
oskarżonego determinowany wysokim stopniem zagrożenia bezpieczeństwa w ruchu drogowym, jakie spowodował
oskarżony prowadząc pojazd w stanie tak znacznej nietrzeźwości. Jako okoliczność łagodzącą Sąd potraktował
przyznanie się oskarżonego do popełnienia zarzucanego mu czynu. Sąd uznał, iż kara w tym wymiarze będzie środkiem
wystarczającym do zapobieżenia powrotowi oskarżonego do popełnienia przestępstw.
Sąd uznał, iż brak jest wyjątkowych okoliczności, przemawiających za warunkowym zawieszeniem wobec oskarżonego
wykonania kary orzeczonej w/w wyrokiem, mając zwłaszcza na uwadze fakt, iż wcześniej orzekane wobec oskarżonego
kary wolnościowe i kary z warunkowym zawieszeniem ich wykonania, nie zapobiegły powrotowi oskarżonego do
popełnienia podobnych przestępstw.
Na podstawie art.42§2kk w zw. z art. 4§1 kk Sąd orzekł wobec oskarżonego środek karny w postaci zakazu prowadzenia
pojazdów mechanicznych w ruchu lądowym na okres 10 lat (dziesięć lat). Określając wobec oskarżonego wymiar
środka karnego Sąd miał na uwadze wysoki stopień społecznej szkodliwości czynu oskarżonego determinowany
wysokim stopniem zagrożenia bezpieczeństwa ruchu drogowym jakie spowodował oskarżony prowadząc pojazd w
stanie tak znacznej nietrzeźwości, oraz fakt, iż w przezłoci oskarżony był już karany za prowadzenie pojazdów w stanie
nietrzeźwym, nie wyciągnął z tego wniosków i w dalszym ciągu prowadzi pojazdy w stanie nietrzeźwym .
Na podstawie art. 49§2kk w zw. z art.4§1kk Sąd orzekł względem oskarżonego obowiązek uiszczenia świadczenia
pieniężnego na rzecz Funduszu Pomocy Pokrzywdzonym oraz Pomocy Postpenitencjarnej w kwocie 500zł (pięćset
złotych). Określając wobec oskarżonego wymiar środka karnego Sąd miał na uwadze wysoki stopień społecznej
szkodliwości czynu oskarżonego determinowany wysokim stopniem zagrożenia bezpieczeństwa ruchu drogowym
jakie spowodował oskarżony prowadząc pojazd w stanie tak znacznej nietrzeźwości.
Mając na uwadze wynik procesu. Sąd na podstawie art. 627 kpk zasądził od oskarżonego na rzecz Skarbu Państwa
koszty sądowe w kwocie 150 zł (sto pięćdziesiąt złotych).
Sędzia Sądu Rejonowego
Anna Zięć