Sygn. akt VI K 174/16
WYROK
W IMIENIU RZECZYPOSPOLITEJ POLSKIEJ
Dnia 15 listopada 2016r.
Sąd Rejonowy w Lesku, Zamiejscowy Wydział VI Karny z siedzibą w Ustrzykach Dolnych w składzie:
Przewodniczący SSR Daniel Radwański
Protokolant Beata Filipów
po rozpoznaniu w dniu 15 listopada 2016r. w Ustrzykach Dolnych, na rozprawie
sprawy
W. K. - s. A. i J. z domu K., ur. (...) K., zam. (...)-(...) M., ul. (...), obywatelstwa polskiego, karanego, PESEL (...)
oskarżonego o to, że:
w dniu 19 września 2016r. w miejscowości U., gmina U., powiatu (...), województwa (...) prowadził po drodze
publicznej pojazd wolnobieżny koparko-ładowarkę N. H. będąc w stanie nietrzeźwości – 0,33 mg/l alkoholu w
wydychanym powietrzu, przy czym czynu tego dopuścił się w okresie obowiązywania zakazu prowadzenia pojazdów
mechanicznych w związku ze skazaniem prawomocnym wyrokiem Sądu Rejonowego w Brzozowie – sygn. akt II K
238/12 z dnia 7 września 2012r. o czyn z art. 178a §1 kk
tj. o czyn z art. 178a §1 kk w zw. z art. 178a §4 kk
I. u z n a j e oskarżonego W. K. za winnego czynu zarzucanego mu aktem oskarżenia, a stanowiącego przestępstwo
z art. 178a §1 kk w zw. z art. 178a §4 kk i za to na podstawie art. 178a §4 kk
s k a z u j e
go na karę 6 (sześciu) miesięcy pozbawienia wolności,
II. na podstawie art. 42 §3 kk orzeka wobec oskarżonego W. K. dożywotni zakaz prowadzenia wszelkich pojazdów
mechanicznych w ruchu lądowym.
III. na podstawie art. 43a §2 kk orzeka wobec oskarżonego W. K. świadczenie pieniężne na rzecz Funduszu Pomocy
Pokrzywdzonym oraz Pomocy Postpenitencjarnej w wysokości 10.000 (dziesięć tysięcy) złotych,
IV. na podstawie art. 624 §1 kpk oraz art. 17 ust. 1 ustawy „o opłatach w sprawach karnych” z dnia 23.06.1973 r. (Dz.U.
z 1983r. Nr49, poz.223 z zm.) zwalnia oskarżonego od uiszczenia kosztów sądowych w tym opłaty, a wydatkami
obciąża Skarb Państwa.
Sygn. akt VI K 174/16
UZASADNIENIE
Wyroku z dnia 15 listopada 2016r.
W dniu 19 września 2016r. w miejscowości U., gmina U., powiatu (...), oskarżony W. K. prowadził po drodze publicznej
pojazd wolnobieżny koparko-ładowarkę N. H. będąc w stanie nietrzeźwości – 0,33 mg/l alkoholu w wydychanym
powietrzu. Oskarżony nie był operatorem koparki, a kierował nią w celu przewiezienia ciężkich urządzeń, gdyż w tym
czasie nie był obecny operator w/w urządzenia.
Oskarżony czynu tego dopuścił się w okresie obowiązywania zakazu prowadzenia pojazdów mechanicznych w związku
ze skazaniem prawomocnym wyrokiem Sądu Rejonowego w Brzozowie – sygn. akt II K 238/12 z dnia 7 września
2012r. o czyn z art. 178a §1 kk, popełniony w warunkach z art. 178a§4 kk.
Stan faktyczny Sąd ustalił na podstawie protokołu badania trzeźwości (k.2), odpisu wyroku (k.11), karty karnej
(k.22-24) i wyjaśnień oskarżonego W. K. (k.7).
Dowody w sprawie były wiarygodne.
Na podstawie dokonanych ustaleń faktycznych Sąd stwierdził, że skazany dopuścił się czynu z art. 178a §1 kk w zw. z
art. 178a §4 kk, który popełnia ten, kto znajdując się w stanie nietrzeźwości lub pod wpływem środka odurzającego,
prowadzi pojazd mechaniczny w ruchu lądowym, wodnym lub powietrznym, jeżeli był wcześniej prawomocnie
skazany za prowadzenie pojazdu mechanicznego w stanie nietrzeźwości lub pod wpływem środka odurzającego albo za
przestępstwo określone w art. 173, 174, 177 lub art. 355 § 2 popełnione w stanie nietrzeźwości lub pod wpływem środka
odurzającego albo dopuścił się czynu określonego w § 1 w okresie obowiązywania zakazu prowadzenia pojazdów
mechanicznych orzeczonego w związku ze skazaniem za przestępstwo.
Z ten czyn, na podstawie art. 178a §4 kk, Sąd skazał W. K. na karę 6 miesięcy pozbawienia wolności.
Za wymierzeniem oskarżonemu kary pozbawienia wolności w wymiarze 6 miesięcy pozbawienia wolności bez
warunkowego zawieszenia jej wykonania przemawiało to, iż sprzeciwiał się temu przepis art. 69§4 kk, który daje
Sądowi możliwość warunkowego zawieszenia wykonania orzeczonej kary pozbawienia wolności, jedynie w szczególnie
uzasadnionych wypadkach. W ustalonym stanie faktycznym taki wypadek nie zachodzi. Oskarżony nie był zmuszony
przez obiektywne okoliczności do prowadzenia pojazdu, a ponadto był uprzednio, dwukrotnie karany za prowadzenie
pojazdów mechanicznych w stanie nietrzeźwości, w tym raz w warunkach art. 178a§4 kk. Okolicznościami za
tym przemawiającymi nie były niski stan nietrzeźwości oraz kierowanie pojazdem na bocznej drodze, w celu
przetransportowania ciężkich urządzeń na niewielką odległość.
Orzeczona kara bezwzględnego pozbawienia wolności za czyn z art. 178a§1 w zw. z art. 178a §4 kk, ma zatem zgodnie z
wolą ustawodawcy, odnieść wobec oskarżonego przede wszystkim cele represyjne i wychowawcze. Te cele kary zostaną
osiągnięte w wyniku orzeczenia kary pozbawienia wolności bez warunkowego zawieszenia, gdyż uprzednie skazania na
karę grzywny i pozbawienie wolności z warunkowym zawieszeniem wykonania kary nie odniosły wobec oskarżonego
spodziewanych skutków w tym zakresie. Wymiar kary, blisko dolnej granicy ustawowego zagrożenia uzasadniony był
niewysokim stanem nietrzeźwości oskarżonego oraz tym, że kierował pojazdem wolnobieżnym na drodze o niewielkim
ruchu. Poza tym będzie to pierwsza kara bezwzględnego pozbawienia wolności orzeczona wobec oskarżonego.
Sąd orzekł wobec oskarżonego dożywotni zakaz prowadzenia pojazdów mechanicznych, o którym mowa w art. 42§3
kk, gdyż stwierdził, że nie zachodzi wyjątkowy wypadek, uzasadniony szczególnymi okolicznościami, pozwalający
na orzeczenie tego środka karnego w wymiarze określonym w art. 43§1 kk, a w szczególności przemawiała za tym
dotychczasowa, dwukrotna karalność oskarżonego za czyny z art. 178a §1 kk.
Na podstawie art. 43a §2 kk Sąd orzekł od oskarżonego świadczenie pieniężne na rzecz Funduszu Pomocy
Pokrzywdzonym oraz Pomocy Postpenitencjarnej w wysokości 10.000 złotych. Świadczenie pieniężne Sąd orzekł w
wysokości minimalnej, mając na uwadze, że z powodu sytuacji majątkowej i rodzinnej skazanego oraz orzeczenia
kary pozbawienia wolności bez warunkowego jej zawieszenia, jego wysokość będzie stanowiła dla oskarżonego środek
karny o ogromnej dolegliwości.
Na podstawie art. 624 §1 kpk oraz art. 17 ust. 1 ustawy „o opłatach w sprawach karnych” z dnia 23.06.1973 r. (Dz.U.
z 1983r. Nr49, poz.223 z zm.) Sąd zwolnił oskarżonego od uiszczenia kosztów sądowych w tym opłaty, a wydatkami
obciążył Skarb Państwa.