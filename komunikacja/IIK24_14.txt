Sygn. akt II K 24/14
WYROK
W IMIENIU RZECZYPOSPOLITEJ POLSKIEJ
Dnia 11 marca 2014 roku
Sąd Rejonowy w Jeleniej Górze Wydział II Karny w składzie:
Przewodnicząca: SSR Sylwia Zierkiewicz
Protokolant: Kamila Ciesielka
Prokurator Prokuratury Rejonowej w Jeleniej Górze – Marzanna Siemaszko
po rozpoznaniu na posiedzeniu w dniu 11 marca 2014 roku
s p r a w y : A. P. (1)
syna E. i Z. z domu O.
urodzonego (...) w J.
oskarżonego o to, że:
1. w dniu 29 września 2013 r. w B. gm. S. będąc w stanie nietrzeźwości wynoszącym I badanie 0.70 mg/l i II badanie
0.69 mg/l alkoholu w wydychanym powietrzu kierował w ruchu lądowym samochodem osobowym marki S. (...) o
nr rej (...) przy czym zarzuconego mu czynu dopuścił się w okresie obowiązywania środka karnego w postaci zakazu
prowadzenia wszelkich pojazdów mechanicznych w ruchu lądowym orzeczonego na okres 2 lat a wymierzonego na
podstawie wyroku Sądu Rejonowego w Jeleniej Górze uprawomocnionego w dniu 2012.06.30 sygn. akt II K 633/12
w związku ze skazaniem o przestępstwo z art. 178a § 1 k.k.
tj. o czyn z art. 178a § 4 k.k.
2. w dniu 01 października 2013 r. w J. woj. (...) kierował samochodem m-ki S. (...) o nr rej (...) po drodze
publicznej wbrew wymierzonego na podstawie wyroku Sądu Rejonowego w Jeleniej Górze uprawomocnionego w dniu
2012.06.30 sygn. akt II K 633/12 w związku ze skazaniem o przestępstwo z art. 178a § 1 k.k. zakazu prowadzenia
wszelkich pojazdów mechanicznych,
tj. o czyn z art. 244 k.k.
I. uznaje oskarżonego A. P. (1) za winnego popełnienia zarzuconego mu czynu opisanego w pkt 1 części wstępnej
wyroku, tj. czynu z art. 178a § 4 § 1 k.k. i za to na podstawie art. 178a § 4 k.k. wymierza mu karę 6 (sześciu) miesięcy
pozbawienia wolności;
II. na podstawie art. 42 § 2 k.k. orzeka wobec oskarżonego, środek karny w postaci zakazu prowadzenia w ruchu
lądowym wszelkich pojazdów mechanicznych na okres 5 /pięciu/ lat;
III. uznaje oskarżonego A. P. (1) za winnego popełnienia zarzuconego mu czynu opisanego w pkt 2 części wstępnej
wyroku, tj. czynu z art. 244 k.k. i za to na podstawie art. 244 k.k. wymierza mu karę 4 (czterech) miesięcy pozbawienia
wolności;
IV. na podstawie art. 85 k.k. i art. 86 § 1 k.k. wymierzone oskarżonemu w pkt I i III, dyspozytywnej wyroku
jednostkowe kary pozbawienia wolności łączy i wymierza mu karę łączną 7 (siedmiu) miesięcy pozbawienia wolności;
V. na podstawie art. 69 § 1 i 2 i 4 k.k. wykonanie wymierzonej oskarżonemu kary pozbawienia wolności warunkowo
zawiesza ustalając na podstawie art. 70 § 1 pkt 1 k.k. okres próby na 5 (pięć) lat;
VI. na podstawie art. 49 § 2 k.k. zasądza od oskarżonego, na rzecz Funduszu Pomocy Pokrzywdzonym oraz Pomocy
Postpenitencjarnej świadczenie pieniężne w kwocie 500 /pięciuset/ złotych;
VII. na podstawie art. 73 § 1 k.k. oddaje oskarżonego w okresie próby pod dozór kuratora sądowego;
VIII. na podstawie art. 72 § 1 pkt 6 k.k. zobowiązuje oskarżonego w okresie próby do poddania się leczeniu
odwykowemu od alkoholu;
IX. na podstawie art. 72 § 1 pkt 5 k.k. zobowiązuje oskarżonego w okresie próby do powstrzymywania się od
nadużywania alkoholu;
X. na podstawie art. 72 § 1 pkt 4 k.k. zobowiązuje oskarżonego w okresie próby do wykonywania pracy zarobkowej;
XI. na podstawie art. 627 k.p.k. w zw. z art. 626 § 1 k.p.k. zasądza od oskarżonego w całości koszty sądowe, w tym
opłatę w kwocie 180 złotych.
II K 24/14
UZASADNIENIE
W dniu 29 września 2013 roku około godziny 17.55 w miejscowości B., na wysokości budynku (...), funkcjonariusze
Ruchu Drogowego zatrzymali do kontroli drogowej pojazd marki S. (...) o numerze rejestracyjnym (...). Pojazdem
kierował oskarżony A. P. (2). W czasie kontroli ustalono, że wobec kierującego orzeczono wyrokiem Sądu Rejonowego
w Jeleniej Górze o sygn. akt II K 633/12 zakaz prowadzenia pojazdów na okres od 31 lutego 2012 roku do dnia 31
marca 2014 roku.
Ponadto wobec kierującego wyczuwalna była woń alkoholu, dlatego też został on poddany badaniu na zawartość
alkoholu w wydychanym powietrzu. W wyniku przeprowadzenia I badania o godzinie 17.59 ustalono, że oskarżony
miał 0,70 mg/l, zaś w czasie drugiego badania 0,69 mg/l alkoholu w wydychanym powietrzu.
Dowody: notatka urzędowa k. 1 , protokół z przebiegu badania stanu trzeźwości urządzeniem elektronicznym k.
2 ,wyjaśnienia oskarżonego k. 10,22
W dniu 1 października 2013 roku o godzinie 9.40 w miejscowości jelenia góra na pul. Wolności funkcjonariusze Ruchu
Drogowego zatrzymali do kontroli drogowej pojazd marki S. (...) o numerze rejestracyjnym (...). Pojazdem kierował
oskarżony A. P. (2). W czasie kontroli ustalono, że wobec kierującego orzeczono wyrokiem Sądu Rejonowego w Jeleniej
Górze o sygn. akt II K 633/12 zakaz prowadzenia pojazdów na okres od 31 lutego 2012 roku do dnia 31 marca 2014
roku.
Dowody: notatka urzędowa k.4, wyjaśnienia oskarżonego k. 10,22
Jak dotychczas A. P. (2) był karany jeden raz za czyn z art. 178a § 1 k.k. wyrokiem Sądu Rejonowego w Jeleniej Górze
o sygn. akt II K 633/12 z dnia 22 czerwca 2012 roku na karę 100 stawek dziennych grzywny przy przyjęciu wysokości
jednej stawki na kwotę 10 złotych każda. Orzeczono mocą tegoż wyroku wobec oskarżonego min. środek karny w
postaci zakazu prowadzenia pojazdów mechanicznych na okres 2 lat.
Dowód: wyrok Sądu Rejonowego w Jeleniej Górze o sygn. akt II K 633/12 z dnia 22 czerwca 2012 roku k. 15, karta
karna k. 17,
Oskarżony jest kawalerem, mieszkającym z rodzicami dotkniętymi chorobami wieku starczego. Pracuje w firmie
(...) w B. na stanowisku elektromontera osiągając miesięczny dochód wysokości 1600 – 1700 złotych. Posiada liczne
zobowiązania kredytowe. Co miesiąc spłaca około 150 złotych. Pozostała kwotę przeznacza na żywność, a zatem przyjąć
należy iż utrzymują go głownie rodzice otrzymujący emerytury.
Dowód: wyjaśnienia oskarżonego k. 32, wywiad środowiskowy k. 36-37,
W postępowaniu przed Sądem oskarżony A. P. (2) przyznał się do zarzucanych mu czynów, jednak uznał ze kara którą
uzgodnił w postępowaniu przygotowawczym z prokuratorem w trybie art. 335 k.p.k. jest zbyt surowa. Na rozprawie
przyznał się do zarzucanych mu czynów wyraził szczerą skruchę i żal za popełnione czyny, wyjaśnił, iż przestępstw
dopuścił się z głupoty a głównie dlatego, że miał problem z alkoholem. Zadeklarował, że od października 2013 roku
nie pije alkoholu. Wyraził zgodę na podjecie leczenia odwykowego.
Sąd zważył, co następuje:
Zebrany w sprawie materiał dowodowy, poddany przez Sąd gruntownej i wszechstronnej analizie, stworzył
niepodważalną podstawę do stwierdzenia sprawstwa, jak i winy oskarżonego A. P. (1) w zakresie przypisanych mu
czynów.
Sąd przyznał walor pełnej wiarygodności dowodom w postaci: wyjaśnień oskarżonego, w których przyznał się do
popełnienia zarzuconych mu przestępstw, protokołowi z przebiegu badania stanu trzeźwości oskarżonego, danym o
karalności oraz odpisowi wyroku w sprawie II K633/12. Zdaniem Sądu wiarygodność wskazanych dowodów nie budzi
jakiejkolwiek wątpliwości.
W tym stanie rzeczy Sąd uznał, iż oskarżony w dniu 29 września 2013 roku w B., znajdując się w stanie
nietrzeźwości wynoszącym 0,70 mg/l alkoholu w wydychanym powietrzu, prowadził pojazd mechaniczny marki S. (...)
o numerze rejestracyjnym (...) w ruchu lądowym, będąc wcześniej prawomocnie skazanym za prowadzenie pojazdu
mechanicznego w stanie nietrzeźwości wyrokiem z dnia 22 czerwca 2012 roku o sygn. akt II K 633/12 wydanym przez
Sąd Rejonowy Wydział II Karny w J., oraz mając orzeczony tym samym wyrokiem Sądu zakaz prowadzenia pojazdów
mechanicznych obowiązujący od 31marca 2012 roku do 31 marca 2014 roku, czym dopuścił się popełnienia występku z
art. 178 a § 4 k.k. Ponadto, Sąd uznał, że w dniu 1 października 2013 roku w J., będąc wcześniej prawomocnie skazanym
za prowadzenie pojazdu mechanicznego w stanie nietrzeźwości wyrokiem z dnia 22 czerwca 2012 roku o sygn. akt II K
633/12 wydanym przez Sąd Rejonowy Wydział II Karny w J., oraz mając orzeczony tym samym wyrokiem Sądu zakaz
prowadzenia pojazdów mechanicznych obowiązujący od 31marca 2012 roku do 31 marca 2014 roku, prowadził pojazd
mechaniczny marki S. (...) o numerze rejestracyjnym (...) w ruchu lądowym.
Oskarżony miał wiedzę, iż prowadzenie samochodu w stanie nietrzeźwości, w jakim się znajdował, a także wbrew
orzeczonemu wobec niego zakazowi prowadzenia wszelkich pojazdów mechanicznych w ruchu lądowym, stanowiło
naruszenie przepisów prawa, zaś w dniu 1 października tylko wbrew orzeczonemu wobec niego zakazowi prowadzenia
wszelkich pojazdów mechanicznych w ruchu lądowym, stanowiło również naruszenie przepisów prawa. Oskarżony
mogąc zachować się zgodnie z prawem, naruszył je. Czyny zabronione dokonał umyślnie, w zamiarze bezpośrednim.
Oskarżony działał przy tym w normalnej sytuacji motywacyjnej, zdając sobie sprawę zarówno z bezprawności, jak i
karygodności swego postępowania.
Wymierzając oskarżonemu karę 6 miesięcy pozbawienia wolności za pierwszy czyn i 4 miesięcy pozbawienia wolności
za drugi czyn Sąd uwzględnił wyższy niż znikomy stopień społecznej szkodliwości czynów i zagrożenie, jakie oskarżony
powodował, uczestnicząc w ruchu drogowym, prowadząc pojazd będąc w stanie nietrzeźwości oraz uprzednią
karalność za czyn z art. 178a§1 k.k. Oskarżony swoim działaniem naruszył dobra prawne, które ze względu na
obserwowany od wielu lat poważny wzrost zagrożenia bezpieczeństwa w ruchu ze strony nietrzeźwych kierujących są
szczególnie chronione. Wyższy niż znikomy stopień społecznej szkodliwości czynu oskarżonego wynikał z zagrożenia,
jakie oskarżony powodował, uczestnicząc w ruchu drogowym.
Na wymiar kary oskarżonemu wpływ miał stosunkowo wysoki stan nietrzeźwości, w jakim znajdował się, tj. 0,70
mg/l alkoholu w wydychanym powietrzu. Stan nietrzeźwości oskarżonego należało ocenić jako znaczny, bowiem w
wyniku badania urządzeniem alcosensor ustalono wynik zawartości alkoholu w 1 l wydychanego powietrza, który
trzykrotnie przekraczał ustawowy próg stężenia (0,25 mg/l) alkoholu, określony w przepisie ustawy jako znamię czynu
zabronionego, opisanego w art. 178a § 1 k.k.
Za istotne okoliczności łagodzące, świadczące o zrozumieniu przez oskarżonego naganności swego postępowania, Sąd
uznał przyznanie się oskarżonego do winy złożenie szczerych wyjaśnień, skruchę, chęć podania się leczeniu.
Biorąc pod uwagę dyrektywy wymiaru kary, określone w art. 53 k.k., a więc stopień zawinienia oskarżonego, stopień
społecznej szkodliwości czynów, sposób życia oskarżonego przed popełnieniem przestępstwa, Sąd uznał za zasadne
wymierzenie oskarżonemu, przy zastosowaniu zasady częściowej absorpcji kary łącznej 7 miesięcy pozbawienia
wolności.
Pomimo faktu, że oskarżony był karany za czyn z art. 178a§1 k.k. Sąd uznał, że okoliczności niniejszej sprawy pozwalają
wnioskować, iż oskarżony zrozumiał naganność swojego postępowania i czyny będące przedmiotem niniejszego
postępowania będą jedynie ostatnim incydentem w jego życiu. Stąd też w ocenie Sądu, mimo warunkowego
zawieszenia wykonania orzeczonej wobec oskarżonego kary pozbawienia wolności, cele kary zostaną wobec niego
osiągnięte, a w szczególności nie popełni on ponownie przestępstwa. Mając to wszystko na uwadze, na podstawie art.
69 §1 k.k. i art. 70 §1 pkt 1 k.k., Sąd warunkowo zawiesił wykonanie orzeczonej wobec oskarżonego kary pozbawienia
wolności na maksymalny okres 5 lat próby. Tak ustalony okres próby będzie odpowiednim, aby zweryfikować
pozytywną prognozę kryminologiczną postawioną wobec oskarżonego. Aby kontrolować zachowanie oskarżonego Sąd
oddał go w okresie próby pod dozór kuratora. Kurator również pomoże oskarżonemu w realizacji podjęcia leczenia.
W toku procesu oskarżony wyraził wole leczenia z nałogu, który był jego zdaniem przyczyną problemów zarówno z
karnych jak i finansowych. Z tych też powodów, mając na uwadze, że oskarżonego należy najpierw leczyć a dopiero
później karać ewentualnie orzekając karę izolacyjną, zasadnym było zobowiązanie oskarżonego do poddania się
leczeniu odwykowemu oraz zobowiązanie go do powstrzymywania się od nadużywania alkoholu.
Stosownie do treści art. 42 § 2 k.k. w przypadku popełnienia przestępstwa przeciwko bezpieczeństwu w komunikacji w
stanie nietrzeźwości, obligatoryjne jest orzeczenie przez Sąd środka karnego w postaci zakazu prowadzenia pojazdów.
Sąd, mając na względzie stan nietrzeźwości oskarżonego, tj. 0,70 mg/l, oraz wynikający z tego stopień zagrożenia dla
ruchu drogowego, jaki stworzył on jako kierujący samochodem, niedostosowanie się do orzeczonego zakazu Sądu,
uznał orzeczenie zakazu prowadzenia wszelkich pojazdów mechanicznych na okres 5 lat za adekwatne dla osiągnięcia
wobec oskarżonego posiadającego problem z nadużywaniem alkoholu, celów kary. Biorąc pod uwagę wskazane
powyżej okoliczności, w ocenie Sądu, prowadzenie jakichkolwiek pojazdów mechanicznych przez oskarżonego
zagraża bezpieczeństwu w komunikacji. Orzeczony środek karny w postaci zakazu prowadzenia wszelkich pojazdów
mechanicznych w ruchu lądowym, zdaniem Sądu, zrealizuje cele prewencji ogólnej, albowiem jego wymiar i znaczna
dolegliwość z pewnością nie pozostaną bez wpływu na innych kierujących, a nadto pozwolą oskarżonemu dojrzeć i
przemyśleć konsekwencje czynów, zanim ponownie wróci na drogę jako uprawniony uczestnik ruchu.
Stosownie do treści art. 49 § 2 k.k. Sąd zastosował wobec oskarżonego, w związku popełnionym czynem z art. 178a§4
k.k., środek karny w postaci świadczenia pieniężnego na rzecz instytucji, do której zadań należy świadczenie pomocy
osobom poszkodowanym w wypadkach komunikacyjnych, tj. Fundacji Pomocy (...) w Wypadkach Samochodowych
(...) w J.. Określając wymiar świadczenia Sąd kierował się zarówno względami społecznego oddziaływania kary, jak też
miał na uwadze sytuację majątkową oskarżonego, który będzie zmuszony podjąć się pracy dorywczej aby uregulować
należność. W przypadku osób uzależnionych działanie ma charakter terapeutyczny.
Ponadto Sąd zobowiązał oskarżonego posiadającego stałe zatrudnienie do jego kontynuowania.
W ocenie Sądu takie rozstrzygnięcie o karze oraz środkach karnych uświadomi oskarżonemu naganność jego
czynów i zapobiegnie ponownemu popełnieniu przestępstw. Orzeczona wobec oskarżonego kara oraz środki
karne, zdaniem Sądu, uświadomią oskarżonemu konieczność przestrzegania obowiązujących zasad poruszania
się po drogach publicznych. Natomiast w zakresie prewencji generalnej, rozstrzygnięcia te zaspokoją społeczne
poczucie sprawiedliwości i będą pozytywnie kształtowały świadomość prawną społeczeństwa. Przekonają wszystkich
uczestników ruchu drogowego o potrzebie bezwzględnego podporządkowania się ustanowionym zasadom.
O kosztach postępowania Sąd orzekł na podstawie art. 627 k.p.k. zasądzając je od oskarżonego na rzecz Skarbu
Państwa, w tym na podstawie ustawy z dnia 23 czerwca 1973 r. o opłatach w sprawach karnych wymierzył mu opłatę
w wysokości 180 zł.