Sygn. akt II K 433/15
WYROK
W IMIENIU RZECZYPOSPOLITEJ POLSKIEJ
Dnia 27 sierpnia 2015 r.
Sąd Rejonowy w Kamiennej Górze II Wydział Karny w składzie:
Przewodnicząca: SSR Monika Pietrzyk
Protokolantka: st. sekr. sąd. Barbara Krężel
po rozpoznaniu dnia 27 sierpnia 2015 r. sprawy karnej
A. B., s. E. i B. z d. J.,
ur. (...) w K.
Oskarżonego o to, że:
w dniu 18 czerwca 2015 roku o godz. 09.55 w L. na skrzyżowaniu ulic (...) woj. (...) naruszył zasady bezpieczeństwa w
ruchu lądowym i spowodował nieumyślnie wypadek drogowy w ten sposób, że kierując samochodem dostawczym I. nr
rej. (...) wykonują manewr skrętu z lewo nie ustąpił pierwszeństwa prawidłowo jadącej rowerem J. P., która uderzyła
w jego samochód i doznała obrażeń ciała w postaci: złamania prawej ręki, które to obrażenia spowodowały naruszenie
czynności narządu ciała pokrzywdzonej na okres powyżej 7 dni,
t.j. o czyn z art. 177 § 1 k.k.
1. A. B. uznaje za winnego popełnienia zarzucanego mu czynu opisanego w części wstępnej wyroku stanowiącego
występek z art. 177 § 1 k.k. w brzmieniu obowiązującym do dnia 30.06.2015 r. i za to na podstawie art. 177 § 1 k.k.
przy zastosowaniu dyspozycji art. 58 § 3 k.k. wymierza mu karę grzywny w wysokości 150 (stu pięćdziesięciu) stawek
dziennych, określając wysokość jednej stawki dziennej na kwotę 10 (dziesięciu) złotych,
2. na podstawie art. 627 k.p.k. i art. 3 ust. 1 ustawy z dnia 23.06.1973 r. o opłatach w sprawach karnych zasądza od A.
B. koszty sądowe w kwocie 320 zł na rzecz Skarbu Państwa, w tym wymierza mu opłatę w wysokości 150 zł.
Sygn. akt II K 433/15
UZASADNIENIE
A. B. uznano za winnego tego, że w dniu 18 czerwca 2015 roku o godz. 09.55 w L. na skrzyżowaniu ulic (...) woj.
(...) naruszył zasady bezpieczeństwa w ruchu lądowym i spowodował nieumyślnie wypadek drogowy w ten sposób,
że kierując samochodem dostawczym I. nr rej. (...) wykonują manewr skrętu z lewo nie ustąpił pierwszeństwa
prawidłowo jadącej rowerem J. P., która uderzyła w jego samochód i doznała obrażeń ciała w postaci: złamania prawej
ręki, które to obrażenia spowodowały naruszenie czynności narządu ciała pokrzywdzonej na okres powyżej 7 dni, to
jest popełnienia czynu stanowiącego występek z art. 177 § 1 k.k. i art.
Sąd uznał, że wina i sprawstwo oskarżonego odnośnie zarzucanego mu czynu nie mogą w świetle zebranego materiału
dowodowego budzić wątpliwości, a kwalifikacja prawna jest w pełni zasadna i prawidłowo oddaje prawno-karną
zawartość jego zachowania.
Cele postępowania karnego w obliczu zawnioskowanej przez Prokuratora we wniosku dołączonym do aktu oskarżenia,
kary, w ocenie Sądu zostaną osiągnięte, pomimo nie przeprowadzenia rozprawy. Sąd wziął pod uwagę postawę
oskarżonego, który nie tylko przyznał się do winy, ale również opisał szczegółowo w jakich okolicznościach doszło
do zaistnienia zdarzenia. Należy uznać, iż uzgodniona z oskarżonym kara, zawnioskowana przez Prokuratora, jest
adekwatne do stopnia szkodliwości społecznej popełnionego przez oskarżonego występku i jako taka, uczyni ona
zadość społecznemu poczuciu sprawiedliwości. Spełni zatem ona swoje zadania w zakresie prewencji ogólnej i
prewencji szczególnej.
Mając na uwadze powyższe okoliczności Sąd uznał, iż spełnione zostały wszystkie przesłanki z art. 335 § 1
k.p.k., niezbędne dla uwzględnienia wniosku Prokuratora o wydanie wobec oskarżonego wyroku skazującego bez
przeprowadzania rozprawy. Dlatego też Sąd uwzględnił ten wniosek i wymierzył oskarżonemu A. B. karę grzywny.
Ustawodawca przewidział za przestępstwo z art. 177 § 1 k.k. karę pozbawienia wolności do lat 3. Sąd wymierzył
oskarżonemu, przy zastosowaniu dyspozycji art. 58 § 3 k.k. karę 150 stawek dziennych grzywny przy przyjęciu
wysokości jednej stawki dziennej na kwotę 10 złotych.
W niniejszej sprawie zastosowanie miały – stosownie do treści art. 4 § 1 k.k. przepisy Kodeksu karnego obowiązujące
do dnia 30.06.2015 r., albowiem są one względniejsze dla sprawcy. Zarówno wcześniejsze przepisy, jak i obecnie
obowiązujące pozwalają na orzeczenie kary grzywny, w przypadku gdy czyn zagrożony jest kara do 3 lat pozbawienia
wolności. Jednocześnie obecnie art. 33 § 1 k.k. przewiduje możliwość orzeczenia kary grzywny w granicach od
10 stawek dziennych do 540, gdy wcześniej obowiązujący przepis zakreślał te ramy w granicach od 10 do 360
stawek dziennych. Ponadto pozostałe obecnie obowiązującego przepisy kodeksu karnego nie były korzystniejsze dla
oskarżonego. Ustawodawca w Kodeksie karnym zawarł zasady ogólne takie jak warunki odpowiedzialności, zasada
humanitaryzmu, zasada terytorialna, odpowiedzialność na zasadach określonych w tym kodeksie przez osoby, które
popełniają czyn zabroniony po ukończeniu 17 lat, czy zasadę właśnie związaną z ze zmianą ustawodawstwa. W ocenie
Sąd nie ma potrzeby wskazywania w orzeczeniu, dodatkowa kwalifikacji z art. 1 k.k., 3, k.k., 5 k.k. 10 § 1 k.k., czy 4
§ 1 k.k.
Kara grzywny we wskazanym wymiarze, w obliczu uprzedniej niekaralności oskarżonego, w ocenie Sądu pozwoli
na osiągnięcie najkorzystniejszego wyniku w zakresie wychowawczym, wobec oskarżonego, który sam wyraził wolę
poddania się takiej karze. Szczególny nacisk, Sąd położył na analizę stopnia winy oskarżonego, która nie była
znaczna oraz na prawdopodobieństwo osiągnięcia przez karę orzeczoną w danej wysokości, celów prewencyjnych.
Nie bez znaczenia dla ustalenia wysokości kary grzywny ma stopień naruszenia przez oskarżonego obowiązków jako
uczestnika ruchu drogowego – A. B. widział nadjeżdżającą z przeciwnego kierunku rowerzystkę i był przekonany, że
zdąży zjechać na drogę podporządkowaną, zanim tory ruchu obu pojazdów się przetną. Sąd wziął również pod uwagę
to, że z uwagi na gabaryty pojazdu, którym się poruszał mógł on nie zorientować się, ze doszło do zderzenia z rowerem
i dlatego odjechał z miejsca zdarzenia drogowego. Z tych powodów Sąd uznał za w pełni uzasadnione orzeczenie
wobec oskarżonego kary grzywny, która zapobiegnie, w opinii Sądu, ponownemu popełnieniu przestępstwa przez
oskarżonego, a nadto pozwoli by zdał on sobie sprawę naganności swojego postępowania.
Oskarżony pracuje i ma stały dochód, posiada również majątek większej wartości wobec czego Sąd nie znalazł
podstawy do zwolnienia oskarżonego od ponoszenia kosztów sądowych i wymierzył mu opłatę. Orzeczenie to znajduje
oparcie w przepisach powołanych w punkcie 2 wyroku.
Z/ odpis wyroku wraz z pisemnym uzasadnieniem doręczyć Prokuraturze Rejonowej w Kamiennej Górze.
Dnia 17.08.2015 r.