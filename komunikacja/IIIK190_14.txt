Sygn. akt III K 190/14
WYROK
W IMIENIU RZECZYPOSPOLITEJ POLSKIEJ
Dnia 29 stycznia 2015 r.
Sąd Rejonowy dla m.st. Warszawy w Warszawie, III Wydział Karny w składzie:
Przewodnicząca: SSR Monika Podgórska – Sułecka
Protokolant: Renata Jędrasik
przy udziale Prokuratora: Krzysztofa Szczerby
po rozpoznaniu na rozprawie w dniach: 28.10.2014 r., 29.01.2015 r.
sprawy T. K. – s. T. i J. z d. P., ur. (...) w W. oskarżonego to, że w dniu 15 lutego 2014 r. w W. na ulicy (...) umyślnie
naruszył zasady bezpieczeństwa w ruchu lądowym, określone w art. 45 ust. 1 ustawy Prawo o ruchu drogowym, w ten
sposób, że prowadził pojazd m-ki B. nr rej. (...) w ruchu lądowym będąc w stanie nietrzeźwości: I badanie – 0,81 mg/
l, II badanie – 0,84 mg/l alkoholu w wydychanym powietrzu z płuc, tj. o czyn z art. 178a § 1 k.k.
orzeka:
I. oskarżonego T. K. uznaje za winnego popełnienia zarzucanego mu czynu i za to na podstawie art. 178a § 1 kk
skazuje go i wymierza mu karę 100 (stu) stawek dziennych grzywny, ustalając wysokość jednej stawki dziennej na
kwotę 100,00 (stu) zł;
I. na podstawie art. 42 § 2 kk, art. 43 § 1 kk orzeka wobec oskarżonego zakaz prowadzenia wszelkich pojazdów
mechanicznych na okres 3 (trzech) lat;
II. na podstawie art. 49 § 2 kk orzeka wobec oskarżonego świadczenie pieniężne w wysokości 3000,00 (trzech tysięcy)
zł na rzecz Funduszu Pomocy Pokrzywdzonym oraz Pomocy Postpenitencjarnej;
III. zasadza na rzecz Skarbu Państwa od oskarżonego kwotę 1000,00 (tysiąca) zł tytułem opłaty oraz kwotę 1180,68
(tysiąca stu osiemdziesięciu 68/100) zł tytułem pozostałych kosztów sądowych.
UZASADNIENIE
Na podstawie całokształtu ujawnionego materiału dowodowego, Sąd ustalił następujący stan
faktyczny:
w dniu 15 lutego 2014 r. T. K. spożywał alkohol, około godz. 8:00 rano wsiadł do swojego samochodu m - ki B. o nr. rej.
(...) i pojechał na ul. (...) w okolicy znajdującego się tam sklepu (...). T. K. zatrzymał samochód przed przejściem dla
pieszych, nie wyłączył silnika i z trudem wysiadł z pojazdu, a następnie zaczął iść chwiejnym krokiem w stronę sklepu.
Powyższe obserwowali K. T. oraz A. G. - nie umundurowani funkcjonariusze Policji, którzy przebywali w tamtym
momencie w okolicy. T. K. wszedł do sklepu i skierował się w stronę stoiska z alkoholem, K. T. wezwał zatem na miejsce
patrol Policji. T. K. po dokonaniu zakupów wracał z nimi do samochodu, gdy podszedł do niego K. T. uniemożliwiając
mu wejście do pojazdu. Na miejsce po chwili przyjechał patrol zmotoryzowany Policji w składzie funkcjonariusze sierż.
szt. P. P. (2) oraz sierż. szt. M. K.. Funkcjonariusze zatrzymali T. K. i przewieźli do (...) W. III.
Na komisariacie T. K. został przebadany na zawartość alkoholu w wydychanym powietrzu za pomocą alkometru z
wynikiem pozytywnym 0,81 mg/l w pierwszym i 0,84 mg/l w drugim badaniu.
Powyższy stan faktyczny Sąd ustalił na podstawie: wyjaśnień oskarżonego T. K. (k.23 – 23v, k. 119 – 120,
k. 137 - 138), zeznań świadków P. P. (2) (k. 7v, k. 120 - 121), A. G. (k. 8v, k. 121) oraz K. T. (k. 9v – 10, k. 122),
a także dokumentów w postaci: notatka k 1, protokół badania k. 2 – 3, 19, opinia sądowo – psychiatryczna k. 102,
116, 244, dane o karalności 132, 133,142, wywiad środowiskowy k. 135 – 136, które Sąd ocenił jako odpowiadające
rzeczywistemu stanowi rzeczy, wobec braku jakichkolwiek wątpliwości co do ich prawdziwości, tym bardziej że żadna
ze stron ich nie zakwestionowała.
Sąd zważył, co następuje:
oskarżony T. K. na etapie postępowania przygotowawczego przyznał się do popełnienia zarzucanego mu czynu i w
krótkich wyjaśnieniach podał okoliczności jego popełnienia. Oskarżony wyjaśnił, że w dniu 15.02.2014 r. spożywał
alkohol pół godziny przed wyjazdem samochodem, który to jedynie chciał wstawić do garażu. W postępowaniu przed
Sądem oskarżony także przyznał się do zarzuconego czynu i wyjaśnił, że feralnego dnia samochodem przejechał małą
odległość, a alkohol pił, gdyż był po ciężkim dyżurze, na którym zmarł mu pacjent.
Sąd dał wiarę wyjaśnieniom oskarżonego złożonym zarówno na etapie postępowania przygotowawczego jak i przed
Sądem. Wyjaśnienia te zostały potwierdzone wiarygodnymi dowodami w postaci zeznań świadków, którzy dokonali
ujęcia oskarżonego oraz protokołami z badania stanu jego trzeźwości. Kwestia czasu i ilości spożytego alkoholu przez
oskarżonego nie miała większego znaczenia dla rozstrzygnięcia sprawy, toteż Sąd nie przeprowadzał na tą okoliczność
żadnych dodatkowych dowodów, w ocenie Sądu istotne było, iż oskarżony w czasie prowadzenia pojazdu znajdował
się w stanie nietrzeźwości.
Cennym źródłem informacji dla ustalenia stanu faktycznego sprawy były zeznania naocznych świadków zdarzenia K.
T. oraz A. G.. Świadkowie ci klarownie i spójnie opisali okoliczności ujęcia oskarżonego poruszającego się w okolicy ul.
(...) w dniu zdarzenia samochodem oraz stan oskarżonego w tym czasie. Świadkowie przede wszystkim jasno wskazali,
iż oskarżony wysiadł z trudem z pojazdu, którym wcześniej poruszał się po ulicy. Dodatkowo świadek K. T. uwypuklił,
iż oskarżony wysiadając z samochodu miał znaczne trudności z poruszaniem się oraz, że ma pewność, że oskarżony nie
spożywał alkoholu w sklepie. Zeznania te Sąd ocenił jako prawdziwe, albowiem były konsekwentne, a także składały
je osoby obce dla oskarżonego, nie mające żadnego interesu w jego fałszywym obciążaniu. Świadkowie także przed
Sądem potwierdzili składane wcześniej zeznania. Sąd dał wiarę także spójnym i logicznym zeznaniom świadka P.
P. (2), które znalazły potwierdzenie w późniejszym badaniu stanu trzeźwości oskarżonego. Świadek ten nie widział
zdarzenia jednak dokonywał zatrzymania oskarżonego i badania stanu jego trzeźwości. Należało mieć również na
uwadze, iż oskarżony przyznając się do winy także nie kwestionował przebiegu zdarzenia.
Wreszcie w nawiązaniu do powyższego zważyć wypada, że zeznania świadków i wyjaśnienia oskarżonego, znajdują
pełne potwierdzenie w protokole z przebiegu badania stanu trzeźwości oskarżonego, urządzeniem elektronicznym, z
dnia 15.02.2014 r. Z jego treści wynika, że oskarżony T. K. w chwili zatrzymania znajdował się w stanie nietrzeźwości.
Przedmiotowe badanie ma pełną wartość dowodową, albowiem zostało przeprowadzone zgodnie z obowiązującymi
przepisami urządzeniem typu alkometr A2.0/04 o nr fabrycznym (...) posiadającym ważne świadectwo wzorcowania,
którego kopię załączono do akt sprawy (vide k. 3). Rzetelność i legalność pomiarów nie budzi w ocenie Sądu żadnych
wątpliwości. Badania dokonano dwukrotnie w krótkich odstępach czasu o godzinie 09:40 i 09:42 uzyskując pomiar
0,81 mg/l przy pierwszym oraz 0,84 mg/l przy pomiarze drugim.
Z opinii sądowo – psychiatrycznej oraz opinii uzupełniających sporządzonych przez biegłych psychiatrów E. B. i B. P.
wynika, iż poczytalność oskarżonego zarówno w czasie zarzucanego mu czynu, jak i badań nie była w żaden sposób
ograniczona. Biegłe wskazały jedynie na rozpoznanie u T. K. zespołu uzależnienia od alkoholu. Powyższe opinie Sąd
ocenił jako rzetelne, odpowiadające wymogom wiedzy i w pełni wyczerpujące, a zatem stanowiące pełnowartościowy
dowód w sprawie.
Z przeprowadzonego wobec oskarżonego wywiadu środowiskowego także wynika, iż oskarżony znacznie nadużywał
alkoholu jednak poddaje się terapii leczenia uzależnień.
Sąd dokonał następującej oceny prawnej czynu oskarżonego:
mając na uwadze powyższe, w świetle ujawnionego w sprawie materiału dowodowego stwierdzić należy, że wina
oskarżonego T. K. nie budzi żadnych wątpliwości i została udowodniona w całości.
Oskarżony swoim zachowaniem polegającym na prowadzeniu w ruchu lądowym pojazdu mechanicznego w stanie
nietrzeźwości, przy stężeniu alkoholu w wydychanym powietrzu przekraczającym 0,25 mg/l wypełnił wszystkie
znamiona czynu zabronionego określonego w art. 178a § 1 kk. Przestępstwo ujęte w powołanym przepisie polega
bowiem na kierowaniu pojazdem mechanicznym w ruchu lądowym wodnym lub powietrznym, w sytuacji gdy
kierujący znajduje się w stanie nietrzeźwości lub pod wpływem środka odurzającego. Natomiast stosownie do art.
115§16 kk stan nietrzeźwości w rozumieniu kodeksu karnego zachodzi, gdy zawartość alkoholu we krwi przekracza
0,5 promila albo prowadzi do stężenia przekraczającego tę wartość lub zawartość alkoholu w 1 dm3 wydychanego
powietrza przekracza 0,25 mg albo prowadzi do stężenia przekraczającego tę wartość.
Z kolei w myśl art. 45 ust. 1 pkt 1 ustawy prawo o ruchu drogowym zabrania się kierowania pojazdem w stanie
nietrzeźwości, czego dopuścił się oskarżony krytycznego dnia.
Całokształt okoliczności sprawy pozwala stwierdzić, iż oskarżony popełniając przedmiotowe przestępstwo działał
umyślnie w zamiarze bezpośrednim i miał pełną świadomość, iż kierując samochodem po uprzednim spożyciu
alkoholu, dopuszcza się naruszenia obowiązujących przepisów prawa. Oskarżony jako osoba dorosła i w pełni
poczytalna miał również świadomość, że kierowanie pojazdem w stanie nietrzeźwości jest zabronione. Oczywistym
jest, iż zachowanie przestępcze jakiego dopuścił się oskarżony godziło w istotne dobro chronione prawem jakim jest
bezpieczeństwo w komunikacji. Stopień szkodliwości społecznej przestępstwa popełnionego przez T. K. jest zatem
znaczny. Należy mieć bowiem na uwadze, iż wynik badania jego stanu trzeźwości wskazuje na znaczny stopień
upojenia, co potwierdzają także zeznania naocznych świadków zdarzenia.
Sąd jako okoliczność łagodzącą odpowiedzialność karną oskarżonego przyjął jego dotychczasową niekaralność.
Pomimo powyższego Sąd nie znalazł jednak podstaw do zastosowania wobec oskarżonego warunkowego umorzenia
postępowania karnego przede wszystkim ze względu na znaczną społeczną szkodliwość jego czynu. Trzeba bowiem
podkreślić, iż zachowanie oskarżonego zagrażało nie tylko jemu samemu ale także innym uczestnikom ruchu. Co
więcej, oskarżony będący, jak wynika z akt sprawy (opinia sądowo – psychiatryczna, wywiad środowiskowy), osobą
uzależnioną od alkoholu, która jest już po kilku kuracjach odwykowych, powinien mieć chociażby elementarną
wiedzę, że nawet mała ilość alkoholu wpływa destrukcyjnie na zdolność koncentracji i technikę jazdy samochodem.
Oskarżony jako wykonujący zawód zaufania publicznego winien przestrzegać przepisów prawa i swoją postawą
dawać dobry przykład społeczeństwu. Mając zatem na uwadze stopień zawinienia oskarżonego, społeczną szkodliwość
jego czynu oraz powołane okoliczności łagodzące, Sąd uznał, iż sprawiedliwą, wyważoną i uwzględniającą elementy
przedmiotowe jak też podmiotowe charakteryzujące czyn oskarżonego, a nadto cele ogólno oraz indywidualno -
prewencyjne będzie kara grzywny w wymiarze 100 stawek dziennych, przy ustaleniu wysokości jednej stawki na kwotę
100 złotych. Tak orzeczona kara w swojej istocie z pewnością spełni swoje cele, a jej surowość powstrzyma oskarżonego
od popełniania podobnych czynów w przyszłości.
Na podstawie art. 42 § 2 kk, art. 43 § 1 kk, wobec obligatoryjnego zobowiązania ustawowego, Sąd orzekł wobec
oskarżonego środek karny w postaci zakazu prowadzenia wszelkich pojazdów mechanicznych na okres 3 lat. Sąd wziął
pod uwagę w szczególności zasady prewencji szczególnej, tj. konieczność zapobieżenia popełniania przez oskarżonego
podobnych czynów zabronionych w przyszłości. Rozmiar orzeczonego zakazu wynika przede wszystkim ze stosunkowo
znacznego stopnia upojenia alkoholowego oskarżonego, co stanowiło realne zagrożenie dla życia i zdrowia pozostałych
uczestników ruchu drogowego, jak również z samego charakteru czynu oskarżonego.
Dodatkowo Sąd, w oparciu o art. 49 § 2 kk orzekł wobec oskarżonego T. K. świadczenie pieniężne w kwocie 3000,00 zł
na rzecz Funduszu Pomocy Pokrzywdzonym oraz Pomocy Postpenitencjarnej. Sąd miał tu na uwadze charakter czynu
oskarżonego i uznał, że wobec poprzestania na wymierzeniu oskarżonemu kary grzywny, zasadnym będzie, aby poniósł
on dodatkowy ciężar finansowy swojego wysoce nagannego zachowania. Jednocześnie kwota owego obciążenia winna
zostać przekazana na rzecz instytucji powołanej między innymi do pomocy ofiarom wypadków spowodowanych przez
nietrzeźwych kierowców.
Reasumując, w ocenie Sądu tak orzeczona kara grzywny, połączona z zakazem prowadzenia pojazdów i świadczeniem
pieniężnym jest w pełni adekwatna do stopnia winy oskarżonego i spełni swoje cele prewencji generalnej i
indywidualnej.
Sąd, mając na uwadze stan majątkowy oskarżonego, ponadto, na podstawie artykułu 627 kpk obciążył oskarżonego
opłatą sądową w wysokości 1000,00 zł oraz pozostałymi kosztami procesu w kwocie 1180,68 zł.