Sygn. akt III K 482/15
WYROK
W IMIENIU RZECZYPOSPOLITEJ POLSKIEJ
Dnia 14 września 2015r.
Sąd Rejonowy dla m. st. Warszawy w Warszawie Wydział III Karny
w składzie:
Przewodniczący – SSR Małgorzata Demianiuk-Dzik
Protokolant – Monika Obarzanek
bez udziału Prokuratora
po rozpoznaniu na rozprawie w dniu 14 września 2015r.
sprawy K. J.
s. A. i Z. zd K.
ur. (...) w W.
oskarżonego o to, że:
w dniu (...) w W. na Al. (...) umyślnie naruszył zasady bezpieczeństwa w ruchu lądowym określone w wart. 45 ust
1 Prawo o Ruchu Drogowym w ten sposób, że kierował pod drodze publicznej samochodem marki O. (...) o nr rej.
(...) będąc w stanie nietrzeźwości: badanie 0,51mg/l, badanie II 0,52 mg/l przy czym czynu tego dokonał będąc
prawomocnie skazany za prowadzenie pojazdu mechanicznego w stanie nietrzeźwości
tj. o czyn z art. 178a § 4 kk
I. oskarżonego K. J. w ramach zarzucanego mu czynu uznaje za winnego tego, że w dniu (...) w W. na Al. (...) znajdując
się w stanie nietrzeźwości: I badanie 0,51mg/l, II badanie 0,52 mg/l prowadził samochód marki O. (...) o nr rej. (...)
w ruchu lądowym tj. popełnienia czynu wyczerpującego dyspozycję art. 178a § 1 kk i za to na podstawie art. 178a § 1
kk skazuje oskarżonego, a na podstawie art. 178a § 1 kk i art. 34 § 1 kk oraz art. 35 § 2 kk przy zastosowaniu art. 4 §
1 kk wymierza mu karę 10 (dziesięciu) miesięcy ograniczenia wolności orzekając potrącenie 15 % wynagrodzenia za
pracę w stosunku miesięcznym na rzecz Fundacji (...)? w W.;
II. na podstawie art. 42 § 2 kk orzeka wobec oskarżonego zakaz prowadzenia pojazdów mechanicznych na okres 3
(trzech) lat;
III. na podstawie art. 49 § 2 kk w zw. z art. 4 § 1 kk orzeka wobec oskarżonego świadczenie pieniężne w wysokości
5000 (pięciu tysięcy) złotych na rzecz Funduszu Pomocy Pokrzywdzonym oraz Pomocy Postpenitencjarnej;
IV. na podstawie art. 63 § 2 kk w zw. z art. 4 § 1 kk na poczet orzeczonego wobec oskarżonego środka karnego zakazu
prowadzenia pojazdów mechanicznych zalicza okres zatrzymania prawa jazdy od dnia (...);
V. na podstawie art. 627 kpk zasądza od oskarżonego na rzecz
Skarbu Państwa opłatę w kwocie 180 (sto osiemdziesiąt) złotych oraz pozostałe koszty sądowe w kwocie 70
(siedemdziesiąt) złotych.
Sygn. akt III K 482/15
UZASADNIENIE
Na podstawie całokształtu zebranego i ujawnionego na rozprawie głównej materiału dowodowego Sąd ustalił
następujący stan faktyczny:
w dniu (...) ok. godz. 5.25 K. J. kierował samochodem osobowym marki O. (...) nr rej. (...). Jadąc Aleją (...) został
zatrzymany do kontroli przez funkcjonariuszy Policji W. S. i M. T.. Oskarżony został poddany badaniu trzeźwości,
które wykazało w pierwszej próbie 0,51 mg/l, w drugiej 0,52 mg/l alkoholu w wydychanym powietrzu. W związku z
powyższym samochód O. (...) został przekazany upoważnionej osobie, zaś K. J. zatrzymano prawo jazdy i wystawiono
wezwanie do stawiennictwa w Komisariacie Policji W. W..
Powyższy stan faktyczny Sąd ustalił na podstawie następujących dowodów: wyjaśnień oskarżonego (k. 74), zeznań
świadka W. S. (k. 5v); protokołu użycia alkosensora (k. 3-3v). Oskarżony przyznał się do kierowania pojazdem w stanie
nietrzeźwości i złożył wyjaśnienia oraz wyraził skruchę.
Sąd dał wiarę wyjaśnieniom oskarżonego, albowiem są one logiczne i znajdują uzasadnienie w pozostałych dowodach
w postaci zeznań funkcjonariusza Policji W. S. - przeprowadzającej interwencję wobec oskarżonego oraz w dowodzie
z dokumentu w postaci protokołu badania alkosensorem.
Sąd obdarzył walorem wiarygodności zeznania świadka W. S.– funkcjonariusza Policji, która dokonywała czynności
służbowych z oskarżonym. Świadek w sposób logiczny i szczegółowy opisała przebieg interwencji wobec oskarżonego
oraz okoliczności ujawnienia faktu, iż oskarżony kierował pojazdem mechanicznym w stanie nietrzeźwości. Zeznania
świadka w pełni korelują nie tylko z wyjaśnieniami oskarżonego, ale przede wszystkim z wynikami badania K. J. na
zawartość alkoholu w wydychanym powietrzu.
Sąd, ustalając stan faktyczny posłużył się również dowodem z dokumentu w postaci protokołu użycia alkosensora,
który wskazywał wynik badania obrazujący stan nietrzeźwości oskarżonego. Wiarygodność tego dokumentu nie
budziła wątpliwości Sądu i nie była kwestionowana w toku postępowania dowodowego.
Ustaleniu prawidłowego stanu faktycznego, a w szczególności prawidłowej kwalifikacji prawnej czynu służyły dowody
z dokumentów w postaci wyroku Sądu Rejonowego dla m. st. Warszawy z dnia 28 września 2005r. w sprawie
VIIIK 263/05, zawiadomienia ze Starostwa Powiatowego w P. z dnia (...) o okresie wykonywania środka karnego
zakazu prowadzenia pojazdów mechanicznych oraz informacji o wpłacie przez oskarżonego świadczenia pieniężnego
orzeczonego w sprawie VIIIK 263/05.
W oparciu o tak zgromadzone i ocenione dowody Sąd uznał oskarżonego za winnego popełnienia czynu
wyczerpującego dyspozycję art. 178a § 1 k.k.
Przepis z art. 178a § 1 k.k. kryminalizuje zachowanie polegające na prowadzeniu pojazdu w stanie nietrzeźwości.
Prowadzenie pojazdu to tyle co wprawienie go w ruch, kierowanie nim i wykonywanie innych czynności związanych
z prowadzeniem. Występek ten ma charakter umyślny – do jego popełnienia niezbędne jest przypisanie sprawcy
zamiaru bezpośredniego w zakresie prowadzenia pojazdu oraz co najmniej zamiaru ewentualnego w zakresie
pozostawania w stanie nietrzeźwości lub pod wpływem środa odurzającego. Oznacza to, że sprawca powinien mieć
świadomość tego, że znajduje się w takim stanie.
Zgodnie z art. 115 § 16 pkt 2 k.k. stan nietrzeźwości zachodzi wówczas, gdy zawartość alkoholu w 1 dm3 wydychanego
powietrza przekracza 0,25 mg/l albo prowadzi do stężenia przekraczającego tą wartość.
Oskarżony swoim zachowaniem wyczerpał przedmiotowe jak i podmiotowe znamiona przypisanego mu czynu.
W niniejszej sprawie występują wszystkie przesłanki pozwalające przypisać oskarżonemu winę, a jednocześnie
nie występuje żadna z okoliczności ją wyłączających. Oskarżony jest osobą pełnoletnią, miał pełną zdolność
rozpoznawania czynu i kierowania swoim postępowaniem. Oskarżony wiedział, że spożywał poprzedniego dnia
alkohol i to w znacznej ilości, znał działanie alkoholu na organizm człowieka, był świadomy, że prowadzenie
samochodu po spożyciu alkoholu jest zabronione.
W tym miejscu podkreślić należy, że Sąd zmodyfikował opis czynu i jego kwalifikację prawną stosowanie do
ustaleń poczynionych w toku postępowania dowodowego. Prokurator zarzucił oskarżonemu popełnienie czynu
kwalifikowanego z art. 178a § 4 kk mając na uwadze widniejące w karcie karnej z dnia 11.06.2015r. (k. 25) uprzednie
skazanie oskarżonego za kierowanie pojazdem mechanicznym w stanie nietrzeźwości. Nie mniej jednak Sąd dokonując
analizy akt sprawy VIIIK 263/05 doszedł do niebudzących wątpliwości wniosków, że skazanie oskarżonego wyrokiem
z dnia 28 września 2005r. uległo zatarciu z upływem dnia (...)
Wyrokiem powyższym K. J. został skazany za czyn z art. 178a § 1 kk na karę 3 miesięcy pozbawienia wolności
z warunkowym zawieszeniem jej wykonania na okres 2 lat próby. Nadto Sąd orzekł wobec oskarżonego zakaz
prowadzenia wszelkich pojazdów mechanicznych na okres 2 lat, na poczet którego zaliczył okres zatrzymania prawa
jazdy od dnia (...) do dnia (...) a także orzekł świadczenie pieniężne w kwocie 200 zł na wskazany cel społeczny.
Wyrok uprawomocnił się w dniu (...) Jak wynika z pisma Starostwa Powiatowego w P., środek karny w postaci
zakazu prowadzenia wszelkich pojazdów mechanicznych wobec oskarżonego był wykonywany w okresie od (...) do (...)
Świadczenie pieniężne natomiast oskarżony uiścił na rzecz wskazanego w wyroku stowarzyszenia w dniu (...) Zgodnie z
art. 76 § 1 kk skazanie ulega zatarciu z mocy prawa po upływie 6 miesięcy od zakończenia okresu próby, przy czym jeżeli
wobec skazanego orzeczono środek karny zatarcie skazania nie może nastąpić przed jego wykonaniem, darowaniem
albo przedawnieniem jego wykonania (art. 76 § 2 kk). Wobec zatem wykonania środków karnych przed upływem
okresu próby zatarcie skazania oskarżonego w sprawie VIIIK 263/05 uległo we wskazanym już wyżej terminie, a zatem
w dacie (...) oskarżony było osobą niekaraną.
Przestępstwo ujęte w art. 178a § 1 k.k. zagrożone jest karą grzywny, karą ograniczenia wolności albo pozbawienia
wolności do lat 2.
Oskarżony w toku rozprawy głównej, w trybie art. 387 § 1 k.p.k., złożył wniosek o wydanie wyroku skazującego bez
przeprowadzania rozprawy w całości
i o wymierzenie kary 10 miesięcy ograniczenia wolności poprzez dokonywanie potrąceń wynagrodzenia w wysokości 15
%, orzeczenie zakazu prowadzenia pojazdów mechanicznych na okres 3 lat oraz świadczenia pieniężnego w wysokości
5000 złotych.
Sąd uznając, że okoliczności popełnienia przez oskarżonego zarzucanego mu czynu nie budzą wątpliwości,
a cele postępowania zostaną osiągnięte, uwzględnił wniosek oskarżonego o wydanie wyroku skazującego bez
przeprowadzania postępowania dowodowego i orzeczenie zawnioskowanej kary i środków karnych. Zdaniem Sądu
orzeczona kara jest adekwatna do popełnionego przez oskarżonego czynu.
Przy wymiarze kary Sąd kierował się kryteriami wymienionymi w art. 53 § 1
i 2 k.k., a zatem swoim uznaniem, granicami przewidzianymi przez ustawę i uznał, iż wyważoną, sprawiedliwą a
zarazem adekwatną do stopnia społecznej szkodliwości będzie dla oskarżonego za czyn z art. 178a § 1 k.k. kara
10 miesięcy ograniczenia wolności. Z uwagi na charakter pracy oskarżonego, który zatrudniony jest w systemie
trzyzmianowym i często dostaje rozkład godzinowy pracy z dnia na dzień, a także pracuje w godzinach nadliczbowych
oraz zlecane są mu wyjazdy, Sąd podzielił argumentację obrony, że bardziej zasadna będzie kara ograniczenia wolności
w formie potrąceń wynagrodzenia oskarżonego, niż praca na cele społeczne. Wynagrodzenie oskarżonego netto
miesięcznie wynosi ok. 2800 zł.
Sąd orzekając o karze baczył by jej dolegliwość nie przekraczała stopnia winy oskarżonego, tzn. by nie była ona jedynie
odwetem lecz sprawiedliwą odpłatą za popełnione przestępstwo. Zważyć wypada, iż oskarżony wsiadł za kierownicę
samochodu nie bezpośrednio po spożyciu alkoholu, ale kilka godzin później. W organizmie oskarżonego, jak wynika
z badania wykonanego godzinę po dwóch pierwszych badaniach, alkohol był w fazie eliminacji. Orzeczona kara
jest zatem nie tylko zgodna z wnioskiem oskarżonego, ale jest także adekwatna do stopnia społecznej szkodliwości
popełnionego przezeń czynu. Sąd jest jednocześnie przekonany, że wymierzona kara realizuje dyrektywy zarówno
indywidualne jak i ogólnoprewencyjne, należycie kształtując świadomość prawną sprawcy jak i całego społeczeństwa,
stanowiąc bodziec do respektowania podstawowych reguł porządku prawnego i chronionych przez prawo wartości.
Oskarżony uzyskując co miesiąc stosownie niższe wynagrodzenie w sposób realny odczuje dolegliwość kary i
nieopłacalność popełnienia przestępstw, co, w ocenie Sądu, powstrzyma go od kolejnych naruszeń prawa karnego,
a zwłaszcza prowadzenia pojazdów w stanie nietrzeźwości. Jako okoliczność łagodzącą Sąd potraktował uprzednią
niekaralność oskarżonego (k. 40), przyznanie się oskarżonego do winy oraz wykazaną przez niego skruchę, a
także prawidłową postawę po popełnieniu czynu zabronionego. Obciążający natomiast wpływ, na wymiar kary
miała okoliczność, iż K. J. prowadził pojazd mechaniczny jedną z głównych arterii W. mając dość wysoki stopień
nietrzeźwości (stężenie alkoholu w wydychanym powietrzu dwukrotnie wyższe od granicy wskazanej art. 115 § 16 pkt
2 k.k).
Sąd wymierzył oskarżonemu karę ograniczenia wolności przy zastosowaniu art. 4 § 1 kk uznając, że przepisy kodeksu
karnego określającego karę ograniczenia wolności w brzmieniu obowiązującym w dacie popełnienia przestępstwa
przez oskarżonego były dla niego względniejsze. Przepis bowiem art. 34 § 1 kk w brzmieniu obowiązującym do dnia 1
lipca 2015r. przewidywał wymiar kary ograniczenia wolności od miesiąca do 12 miesięcy. Obecnie zaś obowiązujący
art. 34 § 1 kk podwyższa górną granicę kary ograniczenia wolności do lat 2.
W tym miejscu należy przywołać stanowisko Sądu Apelacyjnego w Krakowie zawarte w wyroku z dnia 8 marca 2001r.
(II AKa 11/01, KZS 2001/3/36, Prok.i Pr.-wkł. 2002/2/11) w którym Sąd ten uznał, że dla oceny względności ustawy
nie jest prawidłowe oznaczanie kary sprawiedliwej, a w dalszej kolejności badanie, czy kara ta mieści się w granicach
sankcji nowej ustawy. Taka metoda stanowi odwrócenie logicznego porządku działania. Skoro karę wymierza się w
granicach sankcji ustawowej, to najpierw należy znać te granice, więc wybrać ustawę, która oznacza sankcję, a dopiero
następnie wymierzać karę mieszczącą się w jej granicach. Ocena względności ustaw polega na zbadaniu, jakie są
granice sankcji we wszystkich aspektach wymiaru kary.” Ustalenie zatem tego, która ustawa jest względniejsza dla
sprawcy, może być dokonane jedynie w ten sposób, że sąd rozważy, jaką karę wymierzyłby za przypisany czyn na
podstawie nowego prawa, jaką zaś na podstawie prawa poprzednio obowiązującego.
Konsekwencją zastosowania wobec oskarżonego przepisów ustawy obowiązujących do dnia 1 lipca 2015r. było
wymierzenie kary i środka karnego również na podstawie przepisów poprzednio obowiązujących. Sąd zobowiązany
był bowiem do całościowego zastosowania tylko jednej z konkurencyjnych ustaw tj. tej, która in concreto jest
względniejsza dla sprawcy (zob. wyrok SN z 4 stycznia 2002 r., II KKN 303/99, Prok. i Pr. 2002, z. 9, s. 6).
Sąd orzekł zatem wobec oskarżonego na podstawie art. 42 § 2 kk obligatoryjny środek karny w postaci zakazu
prowadzenia pojazdów mechanicznych na minimalny okres 3 lat.
Przy określaniu czasu tego środka Sąd miał na uwadze okoliczności dotyczące wymiaru kary wcześniej omówione
oraz stopień niebezpieczeństwa dla ruchu drogowego, jaki oskarżony przedstawiał na tle konkretnych okoliczności
przypisanego mu czynu. Nie mniej Sąd miał na względzie również to, że w dacie wyrokowania oskarżony był osobą
niekaraną. Wyeliminowanie go zatem na okres trzech lat z ruchu drogowego będzie wystarczające do osiągnięcia celów
kary tym bardziej, że oskarżony ma obecnie świadomość, iż kolejne skazanie za prowadzenie pojazdu mechanicznego
w stanie nietrzeźwości będzie się dla niego wiązało z orzeczeniem zakazu dożywotnio.
Dolegliwość orzeczonego środka karnego uświadomi oskarżonemu potrzebę przestrzegania zasad ruchu drogowego
przy prowadzeniu pojazdów mechanicznych, a zwłaszcza zachowania trzeźwości i zagrożeń jakie wiążą się ze
złamaniem tej zasady.
Na podstawie art. art. 49 § 2 k.k. Sąd orzekł wobec oskarżonego świadczenie pieniężne w kwocie 5000 złotych na rzecz
Funduszu Pomocy Pokrzywdzonym oraz Pomocy Postpenitencjarnej. Sąd miał tu na uwadze zarówno treść wniosku
w trybie art. 387 § 1 k.p.k., jak również charakter czynu oskarżonego. Orzeczenie świadczenia pieniężnego było wobec
oskarżonego obligatoryjne z uwagi na brzmienie przepisu art. 49 § 2 kk obowiązującego w dacie czynu zarzucanego
oskarżonemu. Orzeczenie środka karnego w kwocie 5000 zł będzie realną, a nie iluzoryczną, dolegliwością dla
oskarżonego i wzmocni wychowawczy oraz zapobiegawczy cel kary, zarówno w zakresie prewencji indywidulanej jak
i ogólnej.
Ponadto, zgodnie z art. 63 § 2 k.k. Sąd zaliczył oskarżonemu na poczet orzeczonego wobec niego środka karnego w
postaci zakazu prowadzenia pojazdów mechanicznych, okres faktycznego zatrzymania mu dokumentu prawa jazdy w
sprawie, tj. w okresie od (...) do dnia (...)
Na podstawie art. 627 k.p.k. Sąd zasądził od oskarżonego koszty sądowe
w kwocie 70 zł, na które składają się koszty doręczeń oraz karty karnej, a także opłatę od wymierzonej mu kary w
kwocie 180 zł.
Z tych wszystkich względów i w oparciu o powołane wyżej przepisy Sąd orzekł jak w sentencji wyroku.