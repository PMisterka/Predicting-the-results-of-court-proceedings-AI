Sygnatura akt II K 970/13
WYROK
W IMIENIU RZECZYPOSPOLITEJ POLSKIEJ
Dnia 13 marca 2014 roku
Sąd Rejonowy w Sokółce w II Wydziale Karnym w składzie:
Przewodniczący SSR Wojciech Januszkiewicz
Protokolant Anna Ościłowicz
w obecności Prokuratora -
po rozpoznaniu dnia 6 marca 2014 roku sprawy K. C. (1)
urodzonego (...)
w S. syna J.
oskarżonego o to, że: I. W dniu 30 sierpnia 2013 roku około godziny 19:45 w S. na Ul. (...) kierował samochodem
osobowym marki F. (...) o nr rejestracyjnym (...) znajdując się w stanie nietrzeźwości: 2.91 promila alkoholu etylowego
we krwi
tj. o czyn z art. 178a § 1 kk
II. W dniu 30 sierpnia 2013r. około godziny 19:45 w S. na ul. (...) kierując samochodem osobowym marki F. (...) o
nr rejestracyjnym (...) znajdując się w stanie nietrzeźwości wynoszącym 2.91 promila alkoholu etylowego we krwi,
naruszył zasady bezpieczeństwa w ruchu lądowym powodując wypadek drogowy w ten sposób, że na zakręcie zjechał
na przeciwległy pas ruchu po czym uderzył w samochód A. (...) o nr rejestracyjnym (...)-4 w wyniku czego kierujący
tym pojazdem Y. Y. doznał złamania prawej kości piętowej, które to spowodowało naruszenie czynności narządu ciała
trwające dłużej niż 7 dni
tj. o czyn z art. 177 § 1 kk w zw. z art. 178 § 1 kk
orzeka
1. Oskarżonego K. C. (1) uznaje za winnego popełnienia zarzuconego mu w punkcie I. czynu i za to, na mocy art. 178a
§ 1 kk, skazuje go, na karę 6 (sześć) miesięcy pozbawienia wolności;
2. Oskarżonego K. C. (1) uznaje za winnego popełnienia zarzuconego mu w punkcie II. czynu i za to, na mocy art. 177
§ 1 kk w zw. z art. 178 § 1 kk, skazuje go na karę 1 (jeden) roku i 6 (sześć) miesięcy pozbawienia wolności;
3. na podstawie art. 85 kk, art. 86 § 1 kk orzeczone w punktach 1. i 2. kary pozbawienia wolności łączy i wymierza
oskarżonemu K. C. (1) karę łączną 1 (jeden) roku i 6 (sześć) miesięcy pozbawienia wolności;
4. na podstawie art. 69 § 1 i 2 kk, art. 70 § 1 pkt 1 kk wykonanie orzeczonej wobec oskarżonego kary łącznej pozbawienia
wolności warunkowo zawiesza tytułem próby na okres 4 (cztery) lat;
5. na podstawie art. 71 § 1 kk orzeka wobec oskarżonego 100 (sto) stawek dziennych grzywny, przyjmując wysokość
jednej stawki na kwotę 10 (dziesięć) złotych;
6. na podstawie art. 42 § 2 kk, w związku z popełnieniem przez oskarżonego czynu opisanego w punkcie I., orzeka
wobec oskarżonego zakaz prowadzenia wszelkich pojazdów mechanicznych na okres 3 (trzy) lat;
7. na podstawie art. 42 § 2 kk, w związku z popełnieniem przez oskarżonego czynu opisanego w punkcie II., orzeka
wobec oskarżonego zakaz prowadzenia wszelkich pojazdów mechanicznych na okres 5 (pięć) lat;
8. na podstawie art. 90 § 2 kk orzeczone w punktach 6. i 7. zakazy prowadzenia wszelkich pojazdów mechanicznych
łączy i orzeka wobec oskarżonego łączny zakaz prowadzenia wszelkich pojazdów mechanicznych na okres 5 (pięć) lat;
9. na podstawie art. 63 § 2 kk na poczet orzeczonego łącznego zakazu prowadzenia wszelkich pojazdów mechanicznych
zalicza oskarżonemu okres zatrzymania prawa jazdy od dnia 30 sierpnia 2013 roku;
10. na podstawie art. 46 § 1 kk orzeka od oskarżonego K. C. (1) na rzecz pokrzywdzonego Y. Y. kwotę 7000 (siedem
tysięcy) złotych tytułem częściowego zadośćuczynienia za doznaną krzywdę;
11. zwalnia oskarżonego w całości od zapłaty na rzecz Skarbu Państwa kosztów sądowych.
Sygnatura akt II K 970/13
UZASADNIENIE
Na podstawie całokształtu materiału dowodowego sąd ustalił następujący stan faktyczny:
W dniu 30 sierpnia 2013 roku około godziny 19,45 Ł. F. (1) jechał swoim skuterem ulicą (...) w S. od wysokości ulicy
(...) w stronę centrum S.. W pewnej chwili poczuł uderzenie w prawy łokieć i zobaczył, ze wyprzedził go czerwony
samochód typu kombi marki F. (...) nr rejestracyjny (...). Następnie, F. pojechał dalej i na wysokości ulicy (...)
samochód ten zjechał na lewy pas ruchu, bez hamowania i uderzył w samochód marki A. (...) na białoruskich numerach
rejestracyjnych (...)-4. Jeszcze przed zderzeniem, kierujący samochodem A., widząc jadący na niego samochód podjął
zabiegi obronne - zjeżdżając maksymalnie na prawo i prawie wyhamowując - ale nie okazały się one nieskuteczne.
Doszło do zderzenia czołowego. Samochód A. siłą uderzenia został odrzucony do tyłu.
Okazało się, że w samochodzie F. znajdował się tylko kierowca, którym był K. C. (1), zaś A. kierował Y. Y., z którym
jechał A. Y.. Y. Y. doznał złamania prawej kości piętowej, które to spowodowało naruszenie czynności narządu ciała
trwające dłużej niż 7 dni.
W toku kolejnych czynności ustalono, że C. w trakcie kierowania pojazdem po drodze publicznej miał we krwi 2,91
promila alkoholu.
Powyższy stan faktyczny sąd ustalił w oparciu o następujące dowody: zeznania Ł. F. (k. 19-20), zeznania Y. Y. (k.
28-29, 99-100, 109-110), zeznania M. A. (k. 52v-53), zeznania T. K. k. 81-82), zeznania A. Y. (k. 97-98),wyjaśnienia
oskarżonego (k. 88-89, 106, 117v118, 141-142), notatki urzędowe (k. 1, 2, 4, 5, 32), protokół użycia alkomatu (k. 6, 7,
16), świadectwa wzorcowania (k. 8-9), protokół oględzin (k. 10-11, 13-14, 23-24), sprawozdanie z badania krwi (k. 47),
protokół pobrania krwi (k. 48), opinie biegłego (k. 60-61).
Przesłuchany w charakterze podejrzanego i oskarżonego K. C. przyznał się do winy i wyjaśnił, że bardzo żałuje tego,
że spowodował wypadek. Przeprosił pokrzywdzonego. Wskazał, że po wypadku przestał spożywać alkohol i jest to dla
niego nauczka do końca życia. Wyjaśnił, że alkohol spożywał bezpośrednio przed zdarzeniem – wypił sam butelkę
wódki. Jako przyczynę zachowania wskazał przejęcie się jakimś wydarzeniem, ale nie wyjaśnił jakim.
Sąd zważył, co następuje:
Wina i okoliczności popełnienia zarzuconych oskarżonemu czynów nie budziły żadnych wątpliwości.
Na wstępie należy zaznaczyć, że w sprawie niniejszej brak było sporu co do faktu popełnienia przez oskarżonego obu
zarzuconych mu czynów. Całość materiału dowodowego wskazuje na to, ustalenia winy oskarżonego i okoliczności
czynu nie były kwestionowane. Stąd też sąd nie miał kłopotów zarówno z ustaleniem stanu faktycznego, gdyż wszelkie
dowody prowadziły do jednorodnych wniosków, nie było tym samym trudności z oceną materiału dowodowego.
W tym miejscu można wymienić, że o winie oskarżonego wskazują następujące dowody, które sąd uznał za
wiarygodne: zeznania świadków Ł. F. (k. 19-20), zeznania M. A. (k. 52v-53), zeznania Y. Y. (k. 28-29, 99-100, 109-110),
zeznania T. K. k. 81-82), zeznania A. Y. (k. 97-98),wyjaśnienia oskarżonego (k. 88-89, 106, 117v118, 141-142), notatki
urzędowe (k. 1, 2, 4, 5, 32), protokół użycia alkomatu (k. 6, 7, 16), świadectwa wzorcowania (k. 8-9), protokół oględzin
(k. 10-11, 13-14, 23-24), sprawozdanie z badania krwi (k. 47), protokół pobrania krwi (k. 48), opinię biegłego (k. 60-61).
Dowody te bez żadnych wątpliwości ukazały rzeczywisty przebieg wydarzeń i nie pozwoliły na odrębną
interpretację. Wynika z nich jednoznacznie, że oskarżony spożywał alkohol bezpośrednio przed jazdą samochodem
i spowodowaniem wypadku. Zeznania świadków w połączeniu z dokumentacją sporządzoną przez policjantów
pozwoliły na prawidłowe ustalenie poszczególnych czynności podejmowanych oskarżonego i etapów zdarzeń.
Zachowanie się oskarżonego było obserwowane przez szereg świadków, z których każdy jest obcą osobą dla
oskarżonego i nie ujawniły się żadne okoliczności, które mogły wskazywać, że świadkowie ci zeznali nieprawdę.
Dowodom tym sąd dał wiarę, gdyż są ze sobą spójne i tworzą jednolity obraz zdarzeń z dnia 30 sierpnia 2013 roku.
Dowody w postaci protokołów oględzin, protokołu badania krwi oskarżonego potwierdzają fakty, że miał miejsce
wypadek drogowy oraz że oskarżony był w stanie nietrzeźwości i do ich wiarygodności również nie mogło być
wątpliwości.
Nie nastręczało również żadnych trudności ustalenie charakteru obrażeń, jakich doznał pokrzywdzony Y. Y.. Stosowna
dokumentacja lekarska i opinie biegłego z zakresu medycyny sądowej potwierdzają, że Y. Y. doznał złamania prawej
kości piętowej, które to spowodowało naruszenie czynności narządu ciała trwające dłużej niż 7 dni.
Zeznania świadka G. C. (k. 142-143) były jedynie pomocne w ustaleniu sytuacji rodzinnej oskarżonego i majątkowej.
Do ustaleń faktycznych nie wniosły niczego.
Reasumując, zgromadzone w sprawie dowody jednoznacznie wykazały, że oskarżony swoim postępowaniem wypełnił
wszelkie znamiona obu zarzuconych mu występków.
Brak było wątpliwości co do zasadności zarzutu pierwszego – czynu z art. 178a par. 1 kk. Nie ulega wątpliwości, że
oskarżony poruszał się w dniu 30 sierpnia 2013 roku około godziny 19:45 w S. na ul. (...) kierował samochodem
osobowym marki F. (...) o nr rejestracyjnym (...) znajdując się w stanie nietrzeźwości. We krwi oskarżonego znajdowało
się 2.91 promila alkoholu etylowego, co znacznie przekraczało określoną w art. 115 kk dopuszczalną wartość, która w
ww. przepisie została ustalona na 0,5 promila.
Odnosząc się do czynu z punktu II., bezsprzecznym było, że w dniu 30 sierpnia 2013 r. około godziny 19:45 w S. na
ul. (...) kierując samochodem osobowym marki F. (...) o nr rejestracyjnym (...) znajdując się w stanie nietrzeźwości
wynoszącym 2.91 promila alkoholu etylowego we krwi, naruszył zasady bezpieczeństwa w ruchu lądowym powodując
wypadek drogowy w ten sposób, że na zakręcie zjechał na przeciwległy pas ruchu po czym uderzył w samochód A. (...) o
nr rejestracyjnym (...)-4, w wyniku czego kierujący tym pojazdem Y. Y. doznał złamania prawej kości piętowej, które to
spowodowało naruszenie czynności narządu ciała trwające dłużej niż 7 dni. Tym samym oskarżony wypełnił znamiona
występku z art. 177 par. 1 kk, a dodatkowo kwalifikacja prawna czynu winna była być uzupełniona o art. 178 par. 1
kk (stan nietrzeźwości sprawcy wypadku). Oskarżony naruszył dodatkowo (poza kierowanie w stanie nietrzeźwości)
jednocześnie inne normy regulujące ruch drogowy. Były to zasady wymienione w art. art. 16 ust. 1, 19 ust. 1 ustawy
prawo o ruchu drogowym.
Nie było również wątpliwości, co do faktu, że w chwili popełnienia przestępstw oskarżony znajdował się w stanie
nietrzeźwości. W tym celu wykonano badanie na zawartość alkoholu we krwi oskarżonego. Z protokołu wynika, że
w powietrzu wydychanym przez oskarżonego wykryto stężenie alkoholu, które przekraczało dopuszczalną wartość i
stanowiło o zaistnieniu występku z art. 178a par. 1 kk – 2,91 promila.
Przy wymiarze kary sąd miał na uwadze zarówno okoliczności obciążające jak i łagodzące.
Do okoliczności obciążających sąd zaliczył:
- tragiczne skutki dla zdrowia pokrzywdzonego, fakt, że przez bardzo długi okres będzie wracał do pełnej sprawności,
o ile w ogóle to nastąpi. W tym miejscu należy podkreślić, że z uwagi na zupełnie niezależne od oskarżonego
okoliczności wypadek nie miał daleko dalej tragicznych skutków (w tym śmiertelnych), niemniej pamiętać trzeba, że
oskarżony uczynił w zasadzie wszystko, co leżało po jego stronie, aby te skutki urzeczywistnić. Stąd też sąd uznaje
czyn i zachowanie się oskarżonego za szczególnie wysoko społecznie szkodliwe i zasługujące na wyjątkowo silne
napiętnowanie.
- wyjątkowo wysokie stężenie alkoholu we krwi oskarżonego oraz bardzo wysoką społeczną szkodliwość czynów
popełnionych przez oskarżonego,
- wielką brawurę i kompletny brak odpowiedzialności za swoje czyny oraz za zdrowie i życie innej osoby,
- fakt, że oskarżony miał pełną świadomość i pewność co do tego, że znajduje się co najmniej w stanie po użyciu
alkoholu, a mimo to kierował pojazdem w sposób nadzwyczaj brawurowy.
Do okoliczności łagodzący sąd zaliczył:
- fakt wcześniejszej niekaralności oskarżonego,
- przyznanie się do winy i złożenie szczegółowych i szczerych wyjaśnień, co również przyczyniło się do sprawnego
wyjaśnienia wszelkich okoliczności sprawy,
- warunki osobiste oskarżonego – ma na utrzymaniu piątkę małoletnich dzieci, prowadzi gospodarstwo rolne.
Mając powyższe okoliczności na uwadze oraz kierując się dyrektywami wymiaru kary z art. 53 kk i następnych sąd
wymierzył oskarżonej następujące kary i środki karne:
• za czyn z punktu I. (z art. 178a par. 1 kk) karę 6 miesięcy pozbawienia wolności;
• za czyn z punktu II. (z art. 177 par. 1 kk w zw. z art. 178a par. 1 kk) karę 1 roku i 6 miesięcy pozbawienia wolności.
Na zasadzie art. 85 kk, art. 86 par. 1 kk sąd orzekł wobec oskarżonego karę łączną na zasadzie całkowitej absorpcji,
mając na względzie bliskość przedmiotową obu przypisanych jej czynów.
Sąd uznał, że wobec oskarżonego można było postawić pozytywną prognozę kryminologiczną i warunkowo zawiesić
wykonanie kary łącznej pozbawienia wolności. Za możliwością zastosowania wobec oskarżonego dobrodziejstwa
warunkowego zawieszenia wykonania kary pozbawienia wolności przemawiały następujące okoliczności: fakt
wcześniejszej niekaralności oskarżonego, fakt, że oskarżony wykazał szczerą skruchę za popełnione czyny oraz to, że
osadzenie oskarżonego w zakładzie karnym postawi w bardzo trudnej sytuacji rodzinę oskarżonego.
Mając jednak na uwadze tragiczne konsekwencje czynu oskarżonego, bardzo wysoką społeczną szkodliwość czynów
mu przypisanych okres próby musiał być odpowiednio długi, gdyż sytuacja, w której w tego typu sprawach stosowane
jest warunkowe zawieszenie wykonania kary musi być oceniona jako wyjątkowa. Stąd też sąd orzekł, że czteroletni
okres warunkowego zawieszenia wykonania kary będzie wystarczający do sprawdzenia, czy postawiona niniejszym
orzeczeniem pozytywna prognoza okazała się słuszna czy nie.
Wobec warunkowego zawieszenia wykonania kary głównej pozbawienia wolności sąd, dla ukazania oskarżonemu
karygodności jego zachowania, orzekł karę dodatkową – karę grzywny. Jej wysokość sąd ustalił na 100 stawek
dziennych, ustalając jedną stawkę na kwotę 10 zł, ponieważ sytuacja majątkowa oskarżonego i jego rodziny jest trudna.
Z uwagi na popełnienie przez oskarżonego dwu czynów, przy których orzeczenie środka karnego w postaci zakazu
prowadzenia pojazdów mechanicznych jest obligatoryjne, sąd orzekł ten zakaz w przypadku czynu I. w wymiarze 3
lat, zaś za II. czyn w wysokości 5 lat, obejmując nim wszelkie pojazdy mechaniczne. Na podstawie art. 90 par. 2 kk
oba te zakazy zostały połączone w jeden zakaz prowadzenia wszelkich pojazdów mechanicznych przez 5 lat, sąd miał
na względzie fakt, że oskarżony naruszył w stopniu szczególnie godnym napiętnowania przepisy o bezpieczeństwie w
ruchu drogowym, stąd też uznanie, że jedynie wieloletnia eliminacja oskarżonego z uczestniczenia w ruchu drogowym
jako kierowca zapewni bezpieczeństwo innym użytkownikom dróg jakimikolwiek pojazdami mechanicznymi w tym
ciągnikami rolniczymi.
Na podstawie art. 63 § 2 kk sąd zaliczył oskarżonemu okres zatrzymania prawa jazdy od dnia jego zatrzymania 30
sierpnia 2013 roku.
Sąd uwzględnił w całości wniosek pokrzywdzonego o zadośćuczynienie w kwocie 7000 zł zgłoszony w trybie art. 46 §
1 kk. Sąd uznał go za zasadny w całości mając na względzie krzywdę, jaką poniósł pokrzywdzony w wyniku działania
oskarżonego, szeroki zakres obrażeń i ich dolegliwość w życiu codziennym.
Natomiast z uwagi na trudną sytuację majątkową oskarżonego, sąd zwolnił go od ponoszenia kosztów sądowych.