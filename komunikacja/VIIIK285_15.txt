Sygn. akt VIII K 258/15
WYROK
W IMIENIU RZECZYPOSPOLITEJ POLSKIEJ
dnia 13 kwietnia 2016 roku
Sąd Rejonowy dla Warszawy - Mokotowa w W., VIII Wydział Karny
w składzie:
Przewodniczący: SSR Małgorzata Lewczuk
Protokolant: Daria Schlabs, Cezary Mancarz, Magdalena Rucińska
przy udziale oskarżyciela publicznego: M. D., K. D., M. K., S. P., M. W.
po rozpoznaniu na rozprawie w dniach 6 listopada 2015 r., 13 stycznia 2016 r., 17 lutego 2016 r., 16 marca 2016 r.,
13 kwietnia 2016 r.
sprawy K. M. (1), syna C. i M. z domu P., urodzonego dnia (...) w W.
oskarżonego o to, że:
w dniu 30 marca 2015 roku w W. na skrzyżowaniu ulicy (...) z ulicą (...), na drodze publicznej umyślnie naruszył zasady
bezpieczeństwa w ruchu lądowym określone w art. 45 ust. 1 pkt 1 Ustawy z dnia 20 czerwca 1997 roku Prawo o ruchu
drogowym (Dz. U. Nr 98 poz. 606 z późn. zm.) w ten sposób, że znajdując się w stanie nietrzeźwości: I badanie –
wynik 1,17 mg/l, II badanie – wynik 1,04 mg/l, III badanie – wynik 1,00 mg/l, IV badanie – wynik 1,01 mg/l alkoholu
w wydychanym powietrzu, prowadził samochód marki A. o numerze rejestracyjnym (...),
tj. o czyn z art. 178a § 1 k.k.
orzeka:
I. Oskarżonego K. M. (1) uznaje za winnego popełnienia zarzuconego mu czynu wyczerpującego dyspozycję art. 178a
§ 1 k.k. i za to skazuje go i na tej samej podstawie wymierza mu karę 10 (dziesięciu) miesięcy pozbawienia wolności;
II. Na podstawie art. 69 § 1 k.k. w zw., art. 70 § 1 pkt 1 k.k. w brzmieniu obowiązującym przed 1 lipca 2015 r. przy
zastosowaniu art. 4 § 1 k.k. wykonanie orzeczonej wobec oskarżonego kary pozbawienia wolności warunkowo zawiesza
na okres 3 (trzech) lat tytułem próby;
III. Na podstawie art. 42 § 2 k.k. w brzmieniu obowiązującym przed 18 maja 2015 r. przy zastosowaniu art. 4 § 1 k.k.
orzeka wobec oskarżonego zakaz prowadzenia wszelkich pojazdów mechanicznych na okres lat 3 (trzech);
IV. Na podstawie art. 63 § 2 k.k. w brzmieniu obowiązującym przed 1 lipca 2015 r. przy zastosowaniu art. 4 § 1 k.k. na
poczet orzeczonego zakazu prowadzenia wszelkich pojazdów mechanicznych zalicza oskarżonemu okres zatrzymania
prawa jazdy od dnia 30 marca 2015 r. do dnia 13 kwietnia 2016 r.;
V. Na podstawie art. 49 § 2 k.k. w brzmieniu obowiązującym przed 18 maja 2015 r. przy zastosowaniu art. 4 § 1 k.k.
zobowiązuje oskarżonego do uiszczenia na rzecz Funduszu Pomocy Pokrzywdzonym oraz Pomocy Postpenitencjarnej
świadczenia pieniężnego w wysokości 2 000 (dwóch tysięcy) złotych;
VI. Zasądza od oskarżonego na rzecz Skarbu Państwa kwotę 697,91 (sześćset dziewięćdziesiąt siedem złotych 91/00)
złotych tytułem zwrotu wydatków oraz kwotę 180 (stu osiemdziesięciu) złotych tytułem opłaty.
Sygn. akt VIII K 258/15
UZASADNIENIE
Na podstawie całokształtu materiału dowodowego zgromadzonego na rozprawie Sąd ustalił
następujący stan faktyczny:
Dnia 30 marca 2015 r. ok. godz. 20 w W. K. M. (1) prowadził samochód osobowy marki A. o numerze rejestracyjnym
(...). Jechał on ul. (...) i nie zatrzymał się przed skrzyżowaniem przed sygnalizatorem świetlnym wskazującym światło
czerwone, najeżdżając tym samym na tył pojazdu M. o nr rejestracyjnym (...) oraz pojazdu T. o nr rejestracyjnym (...).
K. M. (1) po najechaniu na przedmiotowe pojazdy usiłował uciec z miejsca zdarzenia oddalając się pieszo w stronę
pobliskiego osiedla. Został ujęty przez świadków zdarzenia, którzy nie pozwolili mu opuścić miejsca zdarzenia do
czasu przybycia Policji.
K. M. (1) znajdował się wówczas pod wpływem alkoholu. Badania przeprowadzone na zawartość alkoholu w
wydychanym przez K. M. (1) powietrzu wykazały: I badanie - 1,17 mg/l, II badanie - 1,04 mg/l, III badanie - 1,00,
IV badanie - 1,01.
K. M. (1) nie był uprzednio karany przez Sąd na terenie Rzeczypospolitej Polskiej. Skończył 40 lat. Ma wykształcenie
zawodowe. Prowadzi własną działalność gospodarczą, osiągając dochód 3000 zł netto miesięcznie. Jest rozwodnikiem
i ma dwoje dzieci na utrzymaniu w wieku 9 i 14 lat. Nie był leczony odwykowo, psychiatrycznie i neurologicznie.
Powyższy stan faktyczny Sąd Rejonowy ustalił na podstawie następujących dowodów: protokołów badania
alkosensorem (k. 3, k. 4, k. 5, k. 7), świadectwa wzorcowania (k. 6), częściowo wyjaśnień K. M. (1) (k. 56-57), zeznań
świadków: B. C. (k. 13-14, k. 195-196), częściowo W. T. (k. 31-32, k. 167), częściowo J. M. (k. 35-36, k. 195), W. S. (k.
37-38, k. 196), R. D. (1) (k. 39-40, k. 166), M. C. (k. 41, k. 169-170), S. B. (k. 43-44, k. 169), T. J. (k.46-47, k. 168), Z. Ś. (k.
61-63, k. 201), protokołu zatrzymania osoby (k. 8), protokołu oględzin miejsca wypadku drogowego (k. 17-18), szkicu
miejsca wypadku drogowego (k. 19), protokołu oględzin pojazdów (k. 20-21, k. 22-23, k. 24-25), danych z Krajowego
Rejestru Karnego (k. 91-92, k. 113-115), materiału poglądowego (k. 99), informacji z systemu teleinformatycznego
ministra właściwego do spraw finansów publicznych (k. 110-11).
Przesłuchany w trakcie postępowania przygotowawczego w charakterze podejrzanego o czyn z art. 178a § 1 k.k. K. M.
(2) przyznał się do popełnienia zarzucanego mu czynu i odmówił składania wyjaśnień, po czym wyjaśnił, że bardzo
żałuje, że doszło do takiej sytuacji. Dodał, że ma firmę transportową i z jeżdżenia autokarem utrzymuje siebie i rodzinę.
Podniósł, że był to pierwszy raz kiedy wsiadł po alkoholu za kierownicę i oświadczył, że chce dobrowolnie poddać się
karze.
Przesłuchany podczas rozprawy głównej w charakterze oskarżonego o czyn z art. 178a § 1 k.k. K. M. (1) nie przyznał
się do popełnienia zarzucanego mu czynu i skorzystał z prawa do odmowy składania wyjaśnień.
Sąd Rejonowy zważył co następuje:
Sąd uznał za wiarygodne wyjaśnienia złożone przez oskarżonego w trakcie postępowania przygotowawczego. Zostały
one bowiem złożone w krótkim czasie po zaistnieniu zdarzenia stanowiącego przedmiot niniejszego postępowania,
dzięki czemu w ocenie Sądu są spontaniczne i szczere. Znajdują one ponadto odzwierciedlenie w pozostałym
pełnowartościowym materiale dowodowym, zwłaszcza w zeznaniach świadków R. D. (1), W. S., M. C., S. B. oraz T.
J. oraz w protokole badania alkosensorem. Tym samym Sąd nie dał wiary oskarżonemu, który nie przyznał się na
rozprawie przed Sądem do popełnienia zarzuconego mu czynu. W ocenie Sądu tego rodzaju oświadczenie oskarżonego
z jednoczesną odmową złożenia wyjaśnień stanowi jedynie przyjętą przezeń i obraną na potrzeby postępowania przed
Sądem linię obrony.
Na wiarę w przekonaniu Sądu zasługują zeznania B. C.. Są one bowiem spójne i konsekwentne, nie zawierają
sprzeczności oraz tworzą logiczny obraz przedmiotowego zdarzenia. Świadek jest osobą obcą dla oskarżonego,
a ponadto z przedmiotową sytuacją zetknęła się w trakcie wykonywania swoich obowiązków służbowych jako
funkcjonariusz Policji. Nie ma więc żadnego interesu w obciążaniu oskarżonego K. M. (1) fałszywymi zeznaniami.
Sąd dał częściowo wiarę zeznaniom złożonym przez W. T. oraz J. M.. Świadkowie Ci byli pasażerami pojazdu, którym
kierował oskarżony. Nie budzą wątpliwości ich zeznania, w zakresie w jakim podają, że byli pasażerami pojazdu
należącego do oskarżonego. Nie można także zakwestionować twierdzeń wskazanych świadków, że nie wiedzą w
jaki dokładnie sposób doszło do kolizji drogowej, bowiem jako pasażerowie samochodu nie mieli ani obowiązku
ani potrzeby dokładnego obserwowania drogi i zachowania kierowcy i innych uczestników ruchu. Jednakże nie
sposób uznać, że wskazani świadkowie nie spostrzegli, że oskarżony, który kierował przedmiotowym pojazdem
pozostawał pod wpływem alkoholu. Nie sposób bowiem przyjąć, że świadkowie przebywając w bezpośredniej bliskości
z oskarżonym i jadąc z nim jednym samochodem nie zauważyli, że pozostaje on pod działaniem alkoholu, zwłaszcza
biorąc pod uwagę wyniki przeprowadzonych u oskarżonego badań, wskazujących na znaczną zawartość alkoholu
w jego organizmie. Zeznania tychże świadków pozostają w powyższym zakresie również w znacznej sprzeczności z
zeznaniami pozostałych świadków, których zeznania Sąd uznał za wiarygodne zwłaszcza co do faktu pozostawania
oskarżonego pod wpływem alkoholu i jego zachowania wskazującego na upojenie alkoholowe. Sąd nie przyznał
także wiary tym zeznaniom świadka J. M., w zakresie których stwierdził on, iż nie wie kto prowadził wówczas
pojazd. Twierdzenie to pozostaje bowiem w sprzeczności z tym, co świadek podał w początkowej fazie swych zeznań
oświadczając, że udał się do swojego brata K. M. (1) z prośbą, aby ten odwiózł go na przystanek, na co jego brat wyraził
zgodę. Zatem podana przez świadka w konsekwencji wersja, że nie wie on tego kto tego dnia prowadził samochód jest
w ocenie Sądu próbą ukrycia winy oskarżonego, który jest dla świadka osobą najbliższą.
Na obdarzenie wiarą zasługiwały zeznania świadka Z. Ś.. Świadek podniósł, iż w dniu zdarzenia był pod wpływem
alkoholu - wypił 4 piwa o pojemności 0,5 litra każde i nie zauważył, że oskarżony znajduje się pod wpływem alkoholu.
Sąd uznał, że świadek rzeczywiście mógł nie spostrzec, iż oskarżony znajdował się pod wpływem alkoholu; z uwagi
bowiem na fakt, że sam wcześniej pił alkohol mógł mieć w pewnym stopniu zaburzone postrzeganie otaczającej go
rzeczywistości. Sąd nie znalazł też podstaw, aby kwestionować zeznania świadka w zakresie, w jakim wskazuje, iż
nie widział samego momentu zderzenia się pojazdów, ponieważ widoczność drogi zasłaniał mu zagłówek siedzenia
kierowcy. Świadek jednak zeznał, że to oskarżony uderzył w samochód marki T. - jego zeznania w tym zakresie
korespondują z zebranym w sprawie materiałem dowodowym, a zwłaszcza z zeznaniami świadków, którym Sąd dał
wiarę oceniając materiał dowodowy.
Sąd obdarzył walorem wiarygodności zeznania złożone przez świadka W. S., który w czasie zdarzenia kierował
samochodem marki M.. Świadek zeznał, że tego feralnego dnia jechał ulicą (...) w stronę ulicy (...). Zatrzymał samochód
na prawym pasie jezdni, a na środkowym pasie obok zatrzymał się pojazd marki T.. Po jakimś czasie świadek usłyszał
hamowanie i poczuł uderzenie w tył jego pojazdu, w lewą stronę zderzaka na wysokości świateł, co spowodowało
niewielkie przemieszczenie się pojazdu. Jak wskazał W. S., samochód marki T., w który kolejno uderzył oskarżony, w
wyniku tego uderzenia „wystrzelił” do przodu. Po tym zdarzeniu W. S. wysiadł z samochodu i ujrzał biegnących ludzi
za uciekającym kierowcą pojazdu marki A.. Świadkowie zdarzenia ujęli sprawcę i trzymali go do momentu przyjazdu
Policji, aby nie uciekł. Zeznania te są logiczne, odzwierciedlają osobiste doświadczenia oraz stanowią rzetelną relację
z przebiegu zdarzenia. Zeznania tego świadka są konsekwentne i nie nasuwają wątpliwości. Zawierają szczegółowy
opis i dokładny przebieg całego zajścia. Sąd nie miał wątpliwości, ze należy obdarzyć je wiarą i w oparciu także o te
zeznania poczynił ustalenia faktyczne.
Sąd uznał za wiarygodne zeznania świadka zdarzenia R. D. (1). Korelują one w pełni z zeznaniami W. S., którym
Sąd przyznał walor wiarygodności. R. D. (1) w dniu zdarzenia jechał ulicą (...) w kierunku ulicy (...). Zeznał, że
kierowca pojazdu marki A. wyprzedzał go i zmieniając pas ruchu ze środkowego na prawy zmusił go do mocniejszego
hamowania. Świadek zeznał, że na prawym pasie przed nim zatrzymał się samochód marki M., a na środkowym
pasie pojazd marki T. i wskazał, że między jego pojazdem a pojazdem marki M. było około 3 metrów odległości,
pojazd marki A. wjechał między nich i jeszcze przed skrzyżowaniem usiłował bezskutecznie „uciec” na środkowy pas
jezdni, po czym uderzył w lewy tylni róg (...), a następnie uderzył w tył T.. R. D. (1) kolejno zeznał, że kierowca A.
wysiadł ze swego samochodu i zaczął szybkim krokiem przechodzić w stronę chodnika, a później zaczął biec za blok w
kierunku pobliskiego osiedla. R. D. (1) widząc jak sprawca próbuje uciec, pobiegł za oskarżonym, starając się zapobiec
jego oddaleniu się z miejsca kolizji. Świadek ten nadto zeznał, że oskarżony „chwiał się” i powiedział mu, że uciekał
ponieważ był „wypity”.
Także zeznania M. C. Sąd uznał za wiarygodne, korelują one bowiem z zeznaniami R. D. (1) oraz z wyjaśnieniami
oskarżonego w zakresie, w jakim przyznał się on do popełnienia zarzucanego mu czynu. Zarówno zeznania M. C. jak
i R. D. (2) są logiczne i spójne, wzajemnie się uzupełniają. Ponadto byli oni naocznymi świadkami przedmiotowego
zdarzenia. Sąd nie znalazł podstaw, aby uznać, że ich zeznania są stronnicze. Obaj świadkowie wskazują, iż oskarżony
usiłował zbiec z miejsca kolizji uciekając w stronę pobliskiego osiedla. M. C. widząc tę sytuację domyślił się, że
oskarżony chce uciec z miejsca wypadku i tak jak R. D. (1) pobiegł w jego stronę. Gdy dobiegł na miejsce, R. D. (1)
trzymał już oskarżonego, który usiłował się wyrwać. M. C. pomógł R. D. (1) zapobiec ucieczce oskarżonego. Zeznał
również, że od oskarżonego czuć było alkohol i, że jego zachowanie wskazywało na to, że znajduje się on pod jego
wpływem – oskarżony mówił niespójnie, miał trudność z utrzymaniem się na nogach.
Nie budzą także wątpliwości zeznania S. B.. Świadek zeznał, że dnia, w którym doszło do kolizji jechał pojazdem marki
T. wraz z żoną T. J. ulicą (...). Podczas postoju na skrzyżowaniu na czerwonym świetle nagle poczuł uderzenie w tył
swego samochodu. Po zatrzymaniu się i wyjściu z samochodu S. B. zobaczył, że uderzył w jego pojazd samochód marki
A., a na chodniku dwóch mężczyzn trzymało, w jego opinii, pijanego człowieka, którym okazał się być kierowca pojazdu
marki A. usiłujący zbiec z miejsca zdarzenia.
Zeznania poczynione przez T. J. w pełni korespondują z zeznaniami S. B.; zatem Sąd nie znalazł podstaw, aby odmówić
im wiary. Świadek wskazała, że jechała wraz z mężem ulicą (...), gdy nagle stojąc na skrzyżowaniu usłyszała huk i
poczuła uderzenie, które spowodowało przerzucenie samochodu na trawnik po prawej stronie jezdni. Zeznała, że w
wyniku uderzenia poczuła strzyknięcie w szyi i w biodrze, i została przewieziona do szpitala oraz, że konsekwencją
tego było pogorszenie się jej stanu zdrowia, ponieważ miała już wcześniej problemy z kręgosłupem.
S. B. oraz T. J. dokładnie opisali znane im okoliczności dotyczące przebiegu zdarzenia, będącego przedmiotem osądu
w niniejszej sprawie, wskazując okoliczności kolizji. S. B., tak jak świadkowie, którym Sąd dał wiarę ustalając stan
faktyczny w niniejszym postępowaniu, wskazał również na okoliczności, które w jego ocenie świadczyły o tym, że
oskarżony znajdował się pod wpływem alkoholu. Zaznaczyć należy, że są to osoby obce dla oskarżonego, nie miały
zatem żadnego powodu, aby w przedmiotowej sprawie bezpodstawnie obciążyć swoimi zeznaniami K. M. (1). Zeznania
zarówno S. B. jak i T. J. są obiektywne i wiarygodne.
Za pełnowartościowy materiał dowodowy Sąd uznał także protokół badania alkosensorem oraz świadectwo
wzorcowania. Zostały one bowiem sporządzone w sposób rzetelny i zgodnie z obowiązującymi procedurami przez
uprawnione do tego osoby w zakresie wykonywania przez nie obowiązków służbowych. W sprawie nie wystąpiły żadne
okoliczności podważające zaufanie do nich, a także sam oskarżony nie kwestionował wyników badań.
Za miarodajne i nie budzące wątpliwości Sąd uznał pozostałe dokumenty dołączone do akt takie jak:
protokół zatrzymania osoby, protokół oględzin miejsca wypadku drogowego, szkic miejsca wypadku drogowego,
protokoły oględzin pojazdów, dane z Krajowego Rejestru Karnego, materiał poglądowy, informacja z systemu
teleinformatycznego ministra właściwego do spraw finansów publicznych. W ocenie Sądu odzwierciedlają one
rzeczywisty stan rzeczy, nie były kwestionowane przez żadną ze stron.
K. M. (1) stanął pod zarzutem tego, że w dniu 30 marca 2015 roku w W. na skrzyżowaniu ulicy (...) z ulicą (...) na
drodze publicznej umyślnie naruszył zasady bezpieczeństwa w ruchu lądowym określone w art. 45 ust. 1 pkt 1 Ustawy
z dnia 20 czerwca 1997 roku Prawo o ruchu drogowym (Dz. U. nr 98 poz. 606 z późń. Zm.) w ten sposób, że znajdując
się w stanie nietrzeźwości: I badanie - 1,17 mg/l, II badanie - 1,04 mg/l, III badanie - 1,00, IV badanie - 1,01 alkoholu
w wydychanym powietrzu, prowadził samochód marki A. o numerze rejestracyjnym (...), to jest czyn z art. 178a § 1 k.k.
Zarzucone oskarżonemu aktem oskarżenia przestępstwo określone w art. 178a § 1 k.k. polega na prowadzeniu
pojazdu mechanicznego w ruchu lądowym, wodnym lub powietrznym w stanie nietrzeźwości lub pod wpływem środka
odurzającego.
Zgodnie z art. 115 § 16 k.k. stan nietrzeźwości zachodzi, gdy: 1) zawartość alkoholu we krwi przekracza 0,5 promila
albo prowadzi do stężenia przekraczającego tę wartość lub 2) zawartość alkoholu w 1 dm3 wydychanego powietrza
przekracza 0,25 mg albo prowadzi do stężenia przekraczającego tę wartość. Zatem skoro wartość alkoholu w
wydychanym przez oskarżonego powietrzu wyniosła 1,17 mg/l, 1,04 mg/l, 1,00 mg/l, 1,01 mg/l to przekroczyła ona
progową wartość wskazaną w ustawie, tj. 0,25 mg/l, od której mamy do czynienia w prawie karnym z pojęciem stanu
nietrzeźwości.
Biorąc pod uwagę całość materiału dowodowego zgromadzonego w sprawie, Sąd uznał, że zarówno wina
oskarżonego K. M. (1) jak i okoliczności popełnienia zarzucanego mu czynu są bezsporne i nie budzą żadnych
wątpliwości. Jak wynika bowiem z protokołu badania stanu trzeźwości, wyjaśnień oskarżonego w toku postępowania
przygotowawczego, jak też zeznań świadków dopuścił się on zarzuconego mu czynu. Zgromadzone i ujawnione w
sprawie dowody bezspornie wskazują, że czyn został popełniony przez K. M. (1), albowiem to on w dniu 30 marca
2015 r. kierował pojazdem pod wpływem alkoholu powodując przy tym kolizję drogową. Okoliczność tę potwierdzają
zeznania osób, które były naocznymi świadkami zdarzenia i widziały jak oskarżony wysiada ze swego pojazdu, gdzie
zajmował miejsce kierowcy i usiłuje zbiec z miejsca kolizji oraz zeznania pasażera pojazdu, którym kierował oskarżony
- Z. Ś., który podczas przesłuchania przed Sądem przyznał że to właśnie K. M. (1) tego dnia prowadził pojazd i
spowodował kolizję. Nie budzi również wątpliwości okoliczność, iż K. M. (1) znajdował się w trakcie jazdy samochodem
w stanie nietrzeźwości, albowiem sam oskarżony się do tego przyznał w toku postępowania przygotowawczego, jak
również wynika to z wydruku atestowanych urządzeń oraz sporządzonego przez funkcjonariusza policji protokołu ich
użycia.
Oskarżony działał w zamiarze bezpośrednim, mając pełną świadomość, że swoim zachowaniem narusza porządek
prawny, a mimo to zdecydował się na prowadzenie samochodu w stanie nietrzeźwości. W przekonaniu Sądu stopień
społecznej szkodliwości czynu oskarżonego również jest dość znaczny. Swoim zachowaniem oskarżony poważnie
naruszył zasady bezpieczeństwa w ruchu lądowym, bowiem stężenie alkoholu w wydychanym przezeń powietrzu było
znaczne. Prowadzenie przez oskarżonego samochodu w takim stanie stwarzało realne zagrożenie nie tylko dla niego
samego, ale także dla zdrowia i życia innych uczestników ruchu.
Przy wymiarze kary Sąd kierował się zasadami określonymi w rozdziale VI kodeksu karnego, w szczególności w
przepisach art. 53 k.k. Analizował zarówno elementy przedmiotowe, jak i podmiotowe czynów, mając na względzie,
aby wymiar kary spełnił poczucie społecznej sprawiedliwości oraz był adekwatny do stopnia winy oskarżonego, jak
również osiągnął cele prewencyjne i wychowawcze wobec sprawcy. Kara wymierzona oskarżonemu mieści się w
ustawowych granicach przewidzianych za dokonanie czynu z art. 178a § 1 k.k. i ukształtowana jest w umiarkowanych
granicach ustawowego zagrożenia, uwzględniając zarówno okoliczności obciążające oskarżonego, jak i wpływające na
jego korzyść.
Biorąc pod uwagę powyższe okoliczności, Sąd wymierzył oskarżonemu karę 10 (dziesięciu) miesięcy pozbawienia
wolności, stosując przy tym w oparciu o art. 69 § 1 k.k. i art. 70 § 1 pkt. 1 k.k. w związku z art. 4 § 1 k.k.
instytucję warunkowego zawieszenia wykonania kary. Ustalając okres próby, Sąd kierował się stopniem pewności
prognozy kryminologicznej względem oskarżonego. K. M. (1) nie był dotychczas karany za ten czyn, a jego właściwości
osobiste oraz zachowanie się przed popełnieniem przestępstwa pozwala przypuszczać, że nie popełni on ponownie
przestępstwa. Zdaniem Sądu zachodzą podstawy do przyjęcia pozytywnej prognozy wobec oskarżonego, dlatego okres
próby w wymiarze 3 (trzech) lat jest w ocenie Sądu wystarczający do weryfikacji jej trafności.
Orzekając karę w takim wymiarze Sąd baczył także na społeczne oddziaływanie kary i konieczność jej oddziaływania
wychowawczego na oskarżonego, która powinna uświadomić mu naganność jego zachowania.
Na społeczną szkodliwość popełnionego przez oskarżonego czynu wpływ ma przede wszystkim stworzenie przez niego
na skutek kierowania samochodem w stanie nietrzeźwości, zagrożenia w ruchu drogowym dla innych uczestników
ruchu oraz doprowadzenie do kolizji drogowej. Na wymiar kary miał wpływ także fakt znacznego przekroczenia
dopuszczalnej normy stężenia alkoholu podczas kierowania pojazdem w wydychanym powietrzu u oskarżonego K.
M. (1). Należy mieć na uwadze, że oskarżony dopuścił się popełnienia przestępstwa umyślnego, a przy takim stężeniu
alkoholu w wydychanym powietrzu jakie posiadał, nie sposób nawet domniemywać jego nieświadomości w tym
zakresie.
W myśl art. 42 § 2 k.k. w związku z art. 4 § 1 k.k. Sąd orzekł wobec oskarżonego obligatoryjny środek karny w postaci
zakazu prowadzenia pojazdów mechanicznych w ruchu lądowym na okres 3 (trzech) lat uznając, iż okres ten jest
adekwatny do charakteru i okoliczności popełnionego przez oskarżonego czynu. Zawartość alkoholu w wydychanym
powietrzu w kolejno przeprowadzonych badaniach wyniosła u oskarżonego 1,17 mg/l, 1,04 mg/l, 1,00 mg/l, 1,01
mg/l, a zatem znacznie przekroczyła dopuszczalną normę. W wyroku Sądu Najwyższego z dnia 24 kwietnia 1982
r. (V KRN 106/82, OSNPG 1982, z. 8-9, poz. 108) wskazano, iż osoby nie przestrzegające zasad bezpieczeństwa,
zagrażające bezpieczeństwu ruchu czy to powodu braku wyobraźni, czy z braku poczucia odpowiedzialności – należy
z ruchu tego wyłączyć. Jest to najskuteczniejszym sposobem wzmożenia bezpieczeństwa na drogach i zmuszenia
naruszających zasady bezpieczeństwa do ich przestrzegania w przyszłości oraz przekonania wszystkich uczestników
ruchu drogowego o potrzebie bezwzględnego podporządkowania się ustanowionym zasadom ruchu.
Podzielając powyższe zapatrywanie Sądu Najwyższego, Sąd doszedł do przekonania, że im większe jest spodziewane
zagrożenie na skutek postępowania sprawcy, tym dłuższy winien być okres obowiązywania zakazu prowadzenia
pojazdów mechanicznych.
Sąd na podstawie art. 49 § 2 k.k. w związku z art. 4 § 1 k.k. zobowiązał oskarżonego do uiszczenia kwoty 2000
(dwóch tysięcy) złotych tytułem świadczenia pieniężnego na rzecz Funduszu Pomocy Pokrzywdzonym oraz Pomocy
Postpenitencjarnej. Sąd orzekając świadczenie pieniężne uznał, iż nałożony w ten sposób obowiązek uiszczenia
konkretnej kwoty będzie przy warunkowym zawieszeniu wykonania kary pozbawienia wolności realną i odczuwalną
dla oskarżonego dolegliwością za popełnione przestępstwo. Wysokość orzeczonego świadczenia, mieści się w
granicach możliwości zarobkowych i finansowych oskarżonego.
Jednocześnie na podstawie art. 63 § 2 k.k w związku z art. 4 § 1 k.k. na poczet orzeczonego środka karnego w postaci
zakazu prowadzenia pojazdów mechanicznych zaliczono oskarżonemu okres zatrzymania prawa jazdy od dnia 30
marca 2015 r. do dnia 13 kwietnia 2016 r., bowiem w dniu 30 marca 2015 r. zostało ono oskarżonemu odebrane na
okres trwania postępowania, należało mu zatem zaliczyć na poczet orzeczonego środka karnego tenże okres, w jakim
przedmiotowe prawo jazdy było zatrzymane.
Przy tym wskazać należy, że jako podstawę wymierzenia kary oskarżonemu Sąd przyjął przepisy kodeksu karnego w
brzemieniu obowiązującym poprzednio – w dacie czynu popełnionego przez oskarżonego, mając na uwadze treść art.
4 § 1 kk i uznając, że są one względniejsze dla oskarżonego. Sąd miał zatem na uwadze, że stosownie do brzmienia art. 4
k.k. przyjmuje się - w przypadku wystąpienia kolizji ustaw karnych - prymat stosowania ustawy nowej, obowiązującej
w czasie orzekania. Jednakże należy stosować ustawę poprzednio obowiązującą wówczas, jeżeli jest względniejsza
dla sprawcy. W ujęciu art. 4 § 1 k.k. natomiast „względniejszą” jest ta, która po przeprowadzeniu kompletnej oceny
wszystkich skutków zastosowania owych konkurujących ze sobą ustaw, in concreto przewiduje dla danego sprawcy
łagodniejsze (a więc „względniejsze”) konsekwencje.
Sąd miał na uwadze bowiem treść obecnie obowiązujących art. 69 § 1 kk i art. 70 § 1 kk, zgodnie z którymi Sąd może
warunkowo zawiesić wykonanie kary pozbawienia wolności w wymiarze nie przekraczającym roku (…), a zwieszenie
następuje na okres próby, który wynosi od roku do lat 3. Zgodnie zaś z treścią art. 69 § 1 kk i art. 70 § 1 pkt. 1 kk
w brzemieniu sprzed 1 lipca 2015 roku Sąd mógł warunkowo zawiesić wykonanie kary pozbawienia wolności nie
przekraczającej 2 lat na okres próby od 2 do 5 lat. Nadto zgodnie z obecnie obowiązującym brzmieniem art. 42 § 2
kk oraz art. 43a kk w razie popełnienia m.in. czynu z art. 178a § 1 kk Sąd zobowiązany jest orzec zakaz prowadzenia
wszelkich pojazdów albo pojazdów określonego rodzaju na okres nie krótszy niż 3 lat oraz orzec świadczenie pieniężne
na rzecz Funduszu Pomocy Pokrzywdzonym oraz Pomocy Postpenitencjarnej w wysokości 5000 złotych. W brzmieniu
poprzednio obowiązującym natomiast Sąd zgodnie z treścią art. 43 § 1 kk zakaz prowadzenia pojazdów orzekał w latach
od roku do lat 10, natomiast w oparciu o treść art. 49 § 2 miał możliwość, ale nie obowiązek orzeczenia świadczenia
pieniężnego w wysokości do 60 000 złotych.
Zgodnie z zasadą wyrażoną w art. 626 § 1 k.p.k. obciążono oskarżonego kosztami postępowania zarówno z tytułu
poniesionych przez Skarb Państwa wydatków związanych z przeprowadzeniem niniejszego postępowania jak też z
tytułu opłaty. K. M. (1) osiąga stały dochód, w związku z czym koszty postępowania w łącznej kwocie 877,91 złotych, w
tym kwotę 180 złotych tytułem opłaty ustalonej w oparciu o art. 2 ust. 1 pkt. 3 Ustawy o opłatach w sprawach karnych,
jest on zdolny ponieść bez uszczerbku dla niezbędnego utrzymania siebie oraz swojej rodziny.
Mając powyższe na uwadze, Sąd orzekł jak w sentencji wyroku.