Sygn. akt II K 97/19
WYROK
W IMIENIU RZECZYPOSPOLITEJ POLSKIEJ
Dnia 04 października 2019 roku
Sąd Rejonowy w Nowym Sączu II Wydział Karny w składzie:
Przewodniczący: SSR Grzegorz Król
Protokolant: st. sekr. sąd. Magdalena Michalik
przy udziale Prokuratora Prokuratury Rejonowej w Nowym Sączu: J. B.
po rozpoznaniu w dniu 14 czerwca 2019 r. i 23 września 2019 r. sprawy karnej
D. C. (1) s. I. i S. z domu F.
ur. (...) w N.
oskarżonego o to, że:
w dniu 10 marca 2017 r. około godziny 23:45 w miejscowości L. na skrzyżowaniu drogi krajowej nr (...) z drogą
krajową nr (...) rejonu (...), kierując zespołem pojazdów złożonym z ciągnika siodłowego marki M. nr rej (...) i
naczepy marki S. o nr rej. (...) umyślnie naruszył zasady bezpieczeństwa w ruchu drogowym w ten sposób, że jechał z
niedopuszczalną prędkością około 75–87 km/h w miejscu gdzie obowiązuje ograniczenie prędkości do 50 km/h oraz
poruszał się pojazdem niesprawnym technicznie, gdyż badanie skuteczności układu hamulcowego naczepy wykazało,
że nie uzyskała ona wymaganego wskaźnika skuteczności hamowania, co wydłużyło całkowita drogę zatrzymania
zespołu pojazdów i przyczynił się do spowodowania wypadku drogowego pozbawiając możliwości uniknięcia w
pojazd marki T. (...) o nr rej (...) kierowanym przez A. L. (1), który naruszył zasadę szczególnej ostrożności oraz nie
ustąpił pierwszeństwa przejazdu dla kierującego zespołem pojazdów, w następstwie czego doprowadził do uderzenia
zespołu pojazdów w pojazd marki T. (...) , w wyniku czego A. L. (1) doznał obrażeń ciała w postaci ciężkich obrażeń
wielonarządowych połączonych z intensywnym krwotokiem wewnętrznym, a pasażerka pojazdu T. (...) I. L. doznała
urazu klatki piersiowej z rozerwaniem i tamponadą mięśnia sercowego skutkujących ich zgonem
to jest o przestępstwo z art. 177 § 2 kk
I. w ramach czynu zarzucanego aktem oskarżenia, uznaje oskarżonego D. C. (1) za winnego tego że, w dniu 10
marca 2017 r. około godziny 23:45 w miejscowości L. na skrzyżowaniu drogi krajowej nr (...) z drogą krajową nr
(...), kierując zespołem pojazdów złożonym z ciągnika siodłowego marki M. o numerze rej. (...) i naczepy marki
S. o numerze rej. (...) umyślnie naruszył zasady bezpieczeństwa w ruchu drogowym w ten sposób, że jechał z
niedopuszczalną prędkością około 75–87 km/h w miejscu gdzie obowiązuje ograniczenie prędkości do 50 km/h i
w ten sposób przyczynił się do wypadku samochodowego spowodowanego przez kierującego pojazdem marki T.
(...) o numerze rej. (...) – A. L. (1), który naruszając zasadę szczególnej ostrożności i nie ustępując pierwszeństwa
przejazdu zespołowi pojazdów prowadzonemu przez oskarżonego, wjechał na skrzyżowanie przed zbliżający się zespół
pojazdów i w następstwie czego doszło do zderzenia, w wyniku którego A. L. (1) doznał obrażeń ciała w postaci
ciężkich obrażeń wielonarządowych połączonych z intensywnym krwotokiem wewnętrznym, a pasażerka pojazdu T.
(...) I. L. doznała urazu klatki piersiowej z rozerwaniem i tamponadą mięśnia sercowego skutkujących ich zgonem –
poprzez pozbawienie się możliwości podjęcia skutecznego manewru obronnego w postaci hamowania przed miejscem
przecięcia się torów ruchu tych pojazdów – co stanowi przest. z art. 177 §2 kk i za to na mocy powołanego przepisu
ustawy wymierza mu karę 1 (jednego) roku pozbawienia wolności, której wykonanie na mocy art. 69 §1 kk i art. 70
§1 kk warunkowo zawiesza na dwuletni okres próby,
II. na mocy art. 42 §1 kk orzeka oskarżonemu środek karny w postaci zakazu prowadzenia pojazdów mechanicznych
do kierowania których uprawniają kategorie C i E prawa jazdy na okres jednego roku, zobowiązując jednocześnie
oskarżonego na mocy art. 43 §3 kk do zwrotu dokumentu prawa jazdy do właściwego wydziału komunikacji w terminie
7 (siedmiu) dni od daty uprawomocnienia się niniejszego orzeczenia,
III. na mocy art. 46 §2 kk orzeka oskarżonemu D. C. (1) nawiązkę na rzecz pokrzywdzonej K. L. w kwocie 8.000
(osiem tysięcy) złotych,
IV. na zasadzie art. 627 kpk zasądza od oskarżonego D. C. (1) na rzecz Skarbu Państwa częściowe koszty sądowe
w postaci częściowych wydatków w kwocie 3.000 (trzy tysiące) złotych i na zasadzie art. 624 § 1 kpk zwalnia go od
ponoszenia pozostałych kosztów sądowych w postaci dalszych wydatków i opłat,
V. na zasadzie art. 627 kpk zasądza od oskarżonego D. C. (1) na rzecz oskarżycieli posiłkowej K. L. kwotę 1.608 (tysiąc
sześćset osiem) złotych tytułem zwrotu kosztów ustanowienia pełnomocnika.
Sygn. akt II K 97/19
UZASADNIENIE
wyroku z dnia 4 października 2019 r.
D. C. (1) został oskarżony o to, że w dniu 10 marca 2017 r. około godziny 23:45 w miejscowości L. na skrzyżowaniu
drogi krajowej nr (...) z drogą krajową nr (...), rejonu (...), kierując zespołem pojazdów złożonym z ciągnika siodłowego
marki M. nr rej (...) i naczepy marki S. o nr rej. (...) umyślnie naruszył zasady bezpieczeństwa w ruchu drogowym w ten
sposób, że jechał z niedopuszczalną prędkością około 75–87 km/h w miejscu gdzie obowiązuje ograniczenie prędkości
do 50 km/h oraz poruszał się pojazdem niesprawnym technicznie, gdyż badanie skuteczności układu hamulcowego
naczepy wykazało, że nie uzyskała ona wymaganego wskaźnika skuteczności hamowania, co wydłużyło całkowita
drogę zatrzymania zespołu pojazdów i przyczynił się do spowodowania wypadku drogowego pozbawiając możliwości
uniknięcia w pojazd marki T. (...) o nr rej (...) kierowanym przez A. L. (1), który naruszył zasadę szczególnej ostrożności
oraz nie ustąpił pierwszeństwa przejazdu dla kierującego zespołem pojazdów, w następstwie czego doprowadził do
uderzenia zespołu pojazdów w pojazd marki T. (...) , w wyniku czego A. L. (1) doznał obrażeń ciała w postaci ciężkich
obrażeń wielonarządowych połączonych z intensywnym krwotokiem wewnętrznym, a pasażerka pojazdu T. (...) I. L.
doznała urazu klatki piersiowej z rozerwaniem i tamponadą mięśnia sercowego skutkujących ich zgonem - to jest o
przestępstwo z art. 177 § 2 kk
Sąd ustalił następujący stan faktyczny:
Oskarżony D. C. (1) w dniu 10 marca 2017 roku na prośbę kolegi K. C. zgodził się na zjazd zespołem pojazdów złożonym
z ciągnika siodłowego marki M. o numerze rej. (...) i naczepy marki S. o numerze rej. (...) do miejsca rozładunku
tj. do K.. D. C. (1) rozpoczął pracę o godz. 20:54. Po przekazaniu mu zespołu pojazdów dokonał on sprawdzenia
dokumentów, jak również wizualnego sprawdzenia stanu technicznego pojazdu i naczepy. Następnie, oskarżony
wyruszył w drogę, przejeżdżając zaś przez P. zabrał swojego kolegę K. P., który zajął miejsce pasażera.
Dowód: wyjaśnienia oskarżonego D. C. (1) 217-219; 396 na odwrocie-397; zeznania K. P. k. 76-77, 397–398, zeznania
W. F. k. 211, zeznania P. S. k. 273, 430 na odwrocie - 431, notatka urzędowa k. 1., kserokopia dowodów rejestracyjnych
k. 212-213, pismo (...) PHU Sp. z o.o. k. 401.
Około godz. 23:45 poruszając się obwodnicą L. prawym pasem ruchu i zbliżając się do skrzyżowania drogi krajowej nr
(...) z drogą krajową nr (...), gdzie obowiązuje ograniczenie prędkości do 50 km/h - oskarżony jechał z niedopuszczalną
prędkością około 75–87 km/h. W pewnym momencie zarówno D. C. (1), jak również jego pasażer K. P. zauważyli jadący
z prawej strony, drogą nr (...) od strony ul. (...) w kierunku powyżej wskazanego skrzyżowania - samochód osobowy,
którym okazał się pojazd marki T. (...) o numerze rej. (...). Samochód ten kierowany był przez pokrzywdzonego A.
L. (1), na miejscu pasażera siedziała natomiast jego żona – I. L.. Kierujący pojazdem osobowym dojeżdżając do linii
warunkowego zatrzymania wyraźnie zwalniał, lecz cały czas był w ruchu, poruszając się z prędkością około 10 km/h.
Dowód: wyjaśnienia oskarżonego D. C. (1) 217-219, 396 na odwrocie-397; zeznania K. P. k. 76-77, 397–398,
zeznania K. L. k. 32-33, 397; opinia i sprawozdanie z przeprowadzonych badań k. 157-190, usta opinia uzupełniająca
k. 244-245, 298-299, opinia biegłego nr H-II-W-5480-70/18/RK k. 310-335; usta opinia uzupełniająca k. 431-432,
protokół oględzin miejsca wypadku drogowego wraz z dokumentacją fotograficzną k. 2-11; szkic miejsca zdarzenia k.
16, protokoły oględzin pojazdu k. 17-21, 23-24, kopia listu przewozowego k. 22, wydruk (...) k. 415, pismo Komendy
Powiatowej Policji w L. k. 259, płyta z tachografu k. 260
Pomimo obowiązku ustąpienia pierwszeństwa przejazdu zespołowi pojazdów prowadzonemu przez oskarżonego -
kierujący pojazdem T. (...) uznał, że zdąży przejechać, w tym celu nagle przyspieszył i naruszając zasadę szczególnej
ostrożności wjechał na skrzyżowanie przed zbliżający się zespół pojazdów. Oskarżony D. C. (1) znajdował się wówczas
na obszarze od 66 do 39 metrów od miejsca przecięcia się torów ruchu pojazdów jadąc z wcześniej wskazaną
prędkością 75–87 km/h. Niezwłocznie w reakcji na dostrzeżenie samochodu T., który nie ustępuje mu pierwszeństwa i
wjeżdża na jezdnię przed jego pojazd - rozpoczął gwałtowne hamowanie połączone z niewielkim skrętem i odchyleniem
toru ruchu samochodu w kierunku lewego pasa jezdni. Pomimo powyższego oskarżony nie skutecznie zredukować
swojej prędkości i ciągnik siodłowy M. przodem nadwozia uderzył w lewy bok T. z prędkością około 59-62 km/h. W
dalszej kolejności, T. została odrzucona skośnie w lewo, przemieszczając się w kierunku bariery drogowej znajdującej
się po lewej stronie drogi na odległość ok. 38,4 m.
Dowód: częściowo wyjaśnienia oskarżonego D. C. (1) k. 217-219, 396 na odwrocie-397; zeznania K. P. k. 76-77, 397
- 398, opinia i sprawozdanie z przeprowadzonych badań k. 157-190, usta opinia biegłego k. 243-244, 298-299, opinia
biegłego nr H-II-W-5480-70/18/RK k. 310-335 (wykresy prędkości i drogi hamowania w odniesieniu od miejsca
kolizji k. 329-330); usta opinia uzupełniająca k. 298-299, 431-432; protokół oględzin miejsca wypadku drogowego
wraz z dokumentacją fotograficzną k. 2-11; szkic miejsca zdarzenia k. 16, protokoły oględzin pojazdu k. 17-21, 23-24,
wydruk (...) k. 415
Bezpośrednio po zdarzeniu zarówno D. C. (1), jak również K. P. wysiedli z samochodu i podeszli do samochodu m-ki
T., wzywając na miejsce służby ratunkowe.
Dowód: wyjaśnienia oskarżonego D. C. (1) 217-219, 396 na odwrocie-397; zeznania K. P. k. 76-77, 397 - 398, notatka
urzędowa k. 1
W wyniku zdarzenia, A. L. (1) doznał obrażeń ciała w postaci ciężkich obrażeń wielonarządowych połączonych
z intensywnym krwotokiem wewnętrznym, a pasażerka pojazdu T. (...) I. L. doznała urazu klatki piersiowej z
rozerwaniem i tamponadą mięśnia sercowego skutkujących ich zgonem. Z tym że A. L. (1) zginął na miejscu, a
pasażerka I. L. zmarła po przewiezieniu do szpitala.
Dowód: protokoły sądowo – lekarskich oględzin i sekcji zwłok ludzkich k. 100, 113, 134-138, 141-145, protokół zgonu
k. 98
Do wypadku doszło w porze nocnej, przy całkowitym zachmurzeniu, słabym wietrze i dodatniej temperaturze
powietrza 4 C. W czasie zdarzenia nie występowały opady deszczu, lecz nawierzchnia była mokra. Prowadzone przez
nich samochody były sprawne technicznie. Wszyscy uczestnicy zdarzenia byli trzeźwi.
Dowód: wyjaśnienia oskarżonego D. C. (1) k. 217-219, 396 na odwrocie-397; opinia biegłego nr H-II-W-5480-70/18/
RK k. 310-335; usta opinia uzupełniająca k. 431-432; notatka urzędowa k. 1, protokół oględzin miejsca wypadku
drogowego wraz z dokumentacją fotograficzną k. 2-11; protokoły oględzin pojazdu k. 17-24, protokoły pobrania krwi
k. 38, 43, 78, 79, 87; sprawozdanie z badania na zawartość alkoholu k. 39, 44, 86; opinia techniczna pojazdów 121-127,
sprawozdanie z badania toksykologicznego k. 85; zeznania W. F. k. 211, zeznania P. S. k. 273, 430 na odwrocie -431,
pismo (...) PHU Sp. z o.o. k. 401
Oskarżony D. C. (1) słuchany w postępowaniu przygotowawczym (k. 217-219) nie przyznał się do zarzucanego mu
czynu. Wyjaśnił, że w dniu 10 marca 2017 r. na prośbę kolegi – K. C. zgodził się na zjazd jego samochodem do miejsca
docelowego rozładunku - czyli K.. W chwili przekazania mu samochodu – oskarżony sprawdził dokumenty, wykonał
czynności należące do obsługi codziennej samochodu (dokonał jego oględzin, sprawdził ogumienia, oświetlenie, układ
pneumatyczny, wykonał próbę hamulców). Zdaniem oskarżonego zestaw pojazdów był sprawny. Idąc dalej, D. C. (1)
wskazał, że po drodze zabrał kolegę K. P. z miejscowości P., a następnie udali się w kierunku K.. Następnie wyjaśnił,
że poruszając się drogą w stronę Ś., na skrzyżowaniu z drogą podporządkowaną zauważył samochód, który zbliżał się
do skrzyżowania. W opinii oskarżonego, kierujący wskazanym samochodem zaczął zwalniać, co sugerowało, że chce
się zatrzymać przed wjazdem na skrzyżowanie. Jednakże tak się nie stało, ponieważ przed samym skrzyżowaniem
kierujący T. z niewiadomych dla oskarżonego przyczyn przyspieszył i wjechał prosto pod jego samochód. Próbując
uniknąć zderzenia D. C. (1) odbił w lewo na lewy pas ruchu – jednakże nie przyniosło to oczekiwanego efektu.
Bezpośrednio po zderzeniu, oskarżony udał się do samochodu pokrzywdzonych, natomiast jadący z nim kolega wezwał
służby ratunkowe. W tym miejscu D. C. (1) podkreślił, że jest mu przykro z powodu zdarzenia, niemniej jednak nie
czuje się winny, podkreślając, że to kierowca T. zachował się nieprawidłowo.
Oskarżony słuchany w toku postępowania jurysdykcyjnego ponownie nie przyznał się do popełnienia zarzucanego mu
czynu (k. 396-397). Podniósł, że kiedy po raz pierwszy zauważył nadjeżdżający pojazd m-ki T. był on 30-40 metrów od
skrzyżowania. Zdaniem oskarżonego – pojazd ten zwalniał, natomiast kilka metrów przez wjazdem na skrzyżowanie
nagle przyspieszył. D. C. (1) wyjaśnił, że widząc zachowanie kierowcy T. – zaczął hamować i wykonał manewr obronny
skrętu na lewy pas ruchu. Zdaniem ww. poruszał się on z prędkością około 60 km/h. Co prawda, zdawał sobie sprawę,
że obowiązuje ograniczenie prędkości do 50 km/h, niemniej jednak jak zaznaczył – jechał w nocy, droga była pusta,
dlatego też nie zmniejszył prędkości swojej jazdy. W tym miejscu oskarżony podniósł, że nie wie dlaczego tachograf
pokazał inną prędkość z jaką poruszał się bezpośrednio przed zdarzeniem prowadzony przez niego zespół pojazdów.
Idąc dalej, w opinii oskarżonego, skoro kierujący T. początkowo hamował – musiał widzieć nadjeżdżający samochód
oskarżonego. Wreszcie, D. C. (1) wyjaśnił, że pojazd, którym poruszał się był w 100 % sprawny, równocześnie dodając,
że gdyby hamulce naczepy nie były sprawne- przy gwałtowanym hamowaniu pojazd złożyłby się jak scyzoryk.
Jak wynika z treści złożonych wyjaśnień, cała linia obrony oskarżonego sprowadzała się do twierdzenia, że to
pokrzywdzony A. L. (1) ponosi wyłączną winę za powstałe zdarzenie komunikacyjne: „kierowca T. zachował się
nieprawidłowo i wjechał prosto pod mój samochód” (k. 218). Twierdzenia oskarżonego mają dowieść tego, że w
dniu zdarzenia zachował należytą ostrożność - jak bowiem wskazywał - poruszał się poprawnie i co więcej – dołożył
wszelkich starań, aby pomimo nieprawidłowego zachowania kreującego T. uniknąć zderzenia.
Z powyższego wynika zatem, że ustalenia wymagało, co było przyczyną wskazanego wyżej zdarzenia komunikacyjnego,
jak również czy ewentualne uchybienia kierowcy T. (pokrzywdzony), czy też kierowcy (oskarżonego) pozostawały w
związku przyczynowym z zaistniałym zdarzeniem.
Analizując zebrany w sprawie materiał dowodowy w pierwszym rzędzie Sąd miał na uwadze zeznania jedynego
naocznego świadka zdarzenia – K. P., który był pasażerem oskarżonego D. C. (1). Świadek ten w swoich
zeznaniach stanowczo potwierdził, że kiedy dojeżdżali do skrzyżowania, od prawej strony z drogi podporządkowanej
zaobserwowali nadjeżdżający samochód osobowy. D. C. (1) zaznaczył, że samochód ten zbliżając się do skrzyżowania
zwalniał, natomiast przed samym skrzyżowaniem nagle przyśpieszył i wjechał na niego prosto pod samochód
oskarżonego. Dodał, że zdążył jedynie krzyknąć do oskarżonego „uważaj”, natomiast D. C. (1) podjął próbę uniknięcia
zderzenia poprzez skręt w lewo i ucieczkę na lewy pas. W swoich zeznaniach K. P. przyznał, że trudno jest mu określić
w jakiej odległości był samochód m-ki T. w momencie, w którym po raz pierwszy go zaobserwował. Słuchany przez
Sądem dodał nadto, że samochód prowadzony przez oskarżonego zachowywał się stabilnie, niemniej jednak przyznał,
że oskarżony poruszał się z większą prędkością niż 50 km/h tj. 65-64 km/h (k. 398).
Mając na uwadze, że oskarżony i jego pasażer byli jedynymi osobami, którzy przedstawili swoją wersję przebiegu
zdarzenia – należało ją skonfrontować z wydanymi w oparciu o zabezpieczone na miejscu zdarzenia ślady, opiniami
biegłych. Te z kolei w pełni potwierdziły zaprezentowane przez oskarżonego i świadka twierdzenia odnośnie
zachowania kierującego pojazdem marki T.. Jak wskazał biegły sądowy z zakresu rekonstrukcji wypadków drogowych
przy Sądzie Okręgowym w Legnicy inż. T. T. – kierujący T. (...) A. L. (1) zgodnie z oznakowaniem dla jego kierunku
jazdy był zobowiązany ustąpić pierwszeństwa pojazdom jadącym po drodze krajowej nr (...), w tym jadącemu prawym
pasem ruchu od P. w kierunku W. zespołowi pojazdów złożonego z ciągnika siodłowego m-ku M. i naczepy m-ki S.. Co
więcej, ww. biegły wskazał, że z protokołu oględzin miejsca wypadku wynika, że kierujący pojazdami jadącymi drogą
K-3 od strony L. (kierunek jazdy T.) przed wjazdem na skrzyżowanie nie mieli ograniczonej widoczności. Nawet w
warunkach nocnych - w jakich doszło do wypadku - pojazd jadący na światłach mijania był widoczny w odległości
kilkuset metrów. Zatem, A. L. (1) będąc zobowiązanym do ustąpienia pierwszeństwa pojazdom jadącym drogą K-3 i
mając możliwość obserwacji jezdni tej drogi wjechał na pas ruchu bezpośrednio przez nadjeżdżający zespół pojazdów
kierowany przez D. C. (1), czym wytworzył stan zagrożenia bezpieczeństwa w ruchu drogowym (k. 187).
Podobnie zachowanie kierującego samochodem m-ki T. ocenił inny zespół biegłych z zakresu badań wypadków
drogowych (k. 310-335). Otóż, w sposób stanowczy wskazali, że przyczyny omawianego wypadku należy upatrywać
w nieprawidłowym zachowaniu A. L. (1). Ten bowiem wjechał na krzyżowanie nie stosując się do znaku pionowego
A-7 „ustąp pierwszeństwa przejazdu” i linii warunkowego zatrzymania złożonej z trójkątów, a więc bez wcześniejszego
warunkowego zatrzymania się przed droga z pierwszeństwem oraz nie ustępując pierwszeństwa zbliżającemu się
do skrzyżowania z jego lewej strony pojazdowi członowemu. Biegli podkreślili, że decydując się na przejazd przez
skrzyżowanie nie zachował on szczególnej ostrożności i rozpoczął wjazd na nie w chwili gdy pojazd członowy M.
znajdował się w odległości ok 39-66 m od niego. Zdaniem biegłych może to świadczyć, że A. L. (1) w tym czasie nie
obserwował lub nieprawidłowo obserwował sytuacje panującą na drodze poprzecznej (z pierwszeństwem) w związku,
z czym nie zauważył zbliżającego się pojazdu członowego lub też błędnie ocenił jego prędkość i odległość od siebie.
Niemniej jednak – należy podkreślić – że opinia biegłych jest stanowcza co do faktu, że z uwagi na prędkość i
bliskość tego pojazdu, A. L. (1) niezależnie od obowiązującego go oznakowania drogi, winien był przerwać jazdę
przed wjazdem na skrzyżowanie i ustąpić pierwszeństwa. Zatem, w niniejszej sprawie w sposób niewątpliwy ustalono,
że przyczynę wypadku należy upatrywać w nieprawidłowym zachowaniu kierującego pojazdem m-ki T.. W ocenie
Sądu przedstawione wcześniej wnioski biegłych nie budzą wątpliwości i zostały zaakceptowane. Przedstawiony przez
biegłych ruch samochodu osobowego w odniesieniu do ukształtowania drogi wskazywał jednoznacznie, że kierujący
tym pojazdem popełnił pierwotny i podstawowy błąd, jakim był wjazd na skrzyżowanie mimo widocznego dla niego
zbliżającego się pojazdu ciężarowego.
Idąc dalej, biegli w ustnej opinii uzupełniającej (k. 431) potwierdzili również wersję zarówno oskarżanego, jak
też naocznego świadka zdarzenia K. P. zgodnie z którą, kierujący pojazdem T. w ogóle nie zatrzymał się przez
wjazdem na skrzyżowanie „w sprawie nie było rzeczowych dowodów świadczących o zatrzymaniu się T.” (k. 431).
Równocześnie wskazali jednak, że zastawiało ich dlaczego kierujący M.-em rozpoczął hamowanie wcześniej niż w
momencie, w którym samochód m-ki T. przekroczył linię warunkowego zatrzymania się i wjechał na skrzyżowanie.
Jednakże - słuchani przed Sądem – uznali, że przyjmując wersję wyjaśnień oskarżonego i zeznań świadka, jak również
braku materialnych dowodów na to, że T. zatrzymała się przed wjazdem na skrzyżowanie – reakcja oskarżonego
była prawidłowa. Zaczął zwalniać, bowiem widząc zagrożenie ze strony nadjeżdżającego samochodu T. (k. 431
na odwrocie). Zdaniem Sądu należało jednak ustalić przyczynę wskazanego wcześniejszego rozpoczęcia manewru
hamowania i jedynym logicznym wytłumaczeniem jest ustalony sposób jazdy samochodu osobowego. Widoczne było
dla oskarżonego, że samochód osobowy dojeżdża do skrzyżowania i widocznie zwalnia, natomiast zauważenie, że tuż
przed wjazdem na skrzyżowanie – kierujący zamierza jednak kontynuować jazdę spowodowało podjęcie manewru
gwałtownego hamowania. Jest oczywiste, że A. L. (1) podejmując decyzję o wjeździe na skrzyżowanie musiał znajdować
się jeszcze przed mim, z czego też wynikała reakcja drugiego kierowcy, tj. podjęcie manewru hamowania. Decyzja
oskarżonego była jak najbardziej prawidłowa, wcześniejsze podjęcie manewru hamowania wskazuje, że prawidłowo
on obserwował sytuację na drodze – lecz wszystkie te starania zniweczyła nadmierna prędkość z jaką się poruszał.
Przechodząc natomiast do oceny zachowania oskarżonego D. C. (1) – istotnym było ustalenie z jaką prędkością
poruszał się i w jakich okolicznościach zdołałby uniknąć wypadku. Jak już była o tym mowa wcześniej – oskarżony
słuchany w toku postępowania sądowego przyznał, że jechał z większą prędkością niż dozwolona na tym odcinku drogi
– tj. zdaniem jego poruszał się 60 km/h z chwilą kiedy dopuszczalna prędkość na wskazanym odcinku drogi była 50
km/h. Co prawda, jedyny świadek zdarzenia K. P. podał zbliżoną możliwą prędkość, z jaką poruszał się oskarżony
(64-65 km/h), niemniej jednak z obiektywnego dowodu w postaci zapisu tachografu wynika, że kierujący pojazdem
członowym bezpośrednio przed zderzeniem się z samochodem T. poruszał się z prędkością ok. 81 km/h. W tym miejscu
należy zaznaczyć, że biegli sporządzający opinie zaznaczyli, że biorąc pod uwagę możliwy błąd odczytu prędkości z
tachografu +/- 6km/h – prędkość ta mieściła się w zakresie 75-87 km/h.
Idąc dalej, jak wynika z analizy czasowo – przestrzennej przemieszczania się pojazdu członowego – na jego
zatrzymanie poprzez gwałtowne hamowanie z ustaloną prędkością ok. 75-87 km/h potrzebował on odcinka drogi o
długości 73-94 m. Tymczasem w chwili powstania zagrożenia znajdował się w odległości ok. 39-66 m przed miejscem
wypadku. Istotnym z punktu widzenia oceny zachowania oskarżonego jest fakt, że zdaniem biegłych w danej sytuacji
D. C. (1) miałby możliwość zatrzymania pojazdu członowego przed torem ruchu T., gdyby w momencie rozpoznania
zagrożenia poruszał się z prędkością dozwoloną na danym odcinku drogi tj. 50 km/h. Innymi słowy, oskarżony
zbliżając się do miejsca wypadku z prędkością odpowiadającą prędkości dopuszczalnej, zdołałby uniknąć wypadku
poprzez zatrzymanie zestawu przed miejscem kolizji z T. (k. 310-335).
Mając powyższe na uwadze, Sąd doszedł do przekonania, że wyjaśnienia złożone przez D. C. (1) w części dotyczącej
prędkości, z jaką poruszał się bezpośrednio przez zdarzeniem będącym przedmiotem niniejszego postępowania
- zostały złożone wyłącznie na użytek niniejszego postępowania, celem stworzenia jak najkorzystniejszej sytuacji
procesowej. Oskarżony doskonale zdawał sobie sprawę z grożącej odpowiedzialności karnej za postępowanie, którego
się dopuścił i dlatego w składanych wyjaśnieniach starał się jak najbardziej udowodnić brak ze swojej strony
ewentualnych uchybień w prowadzeniu pojazdu, które pozostawałyby w związku przyczynowym z zaistniałym
zdarzeniem. W pozostałym zakresie, Sąd obdarzył walorem wiarygodności twierdzenia oskarżonego, zgodnie z
którymi - to właśnie w zachowaniu kierowcy T. należy upatrywać przyczynę wypadku, które to twierdzenia zostały
potwierdzone zarówno w zeznaniach naocznego świadka zdarzenia K. P., jak również wnioskami tych opinii biegłych,
którym Sąd dał wiarę. Niemniej jednak, należy jeszcze raz podkreślić, że wbrew twierdzeniom oskarżonego również i w
jego zachowaniu można dopatrzyć się błędu, polegającego na poruszanie się w rejonie miejsca zdarzenia z nadmierną
prędkością, czym przyczynił się on do zaistniałego zdarzenia.
Idąc dalej, oceniając wyjaśnienia D. C. (1) Sąd dał im również wiarę w zakresie, w którym oskarżony w sposób
stanowczy podkreślał, że samochód, którym poruszał się - był sprawny. O powyższym świadczy chociażby opinia
techniczna pojazdów (k. 121-127). Co prawda, w toku postępowania przygotowawczego zasięgnięto opinii (...) Sp. z
o.o. we W. odnośnie sprawdzenia sprawności układu hamulcowego zespołu pojazdów złożonego z ciągnika siodłowego
M. i naczepy (...) (k. 48-49) - niemniej jednak przedstawione wyniki badań układu hamulcowego należy uznać
za niewspółmierne. Fakt bowiem, że hamulce naczepy były sprawne wynika niewątpliwie z zachowania się zespołu
pojazdów, którym poruszał się oskarżony w momencie hamowania, na co zwrócił uwagę nie tylko on sam, ale również
właściciel pojazdu, ale przede wszystkim - biegli w ustnej opinii uzupełniającej. Wszak gdyby układ hamulcowy
ciągnika był niesprawny – przy wykonaniu manewru gwałtownego hamowania zespół pojazdów nie stałby w prostej
linii, a złożyłby się jak „scyzoryk”. Okoliczność powyższą potwierdził w swoich zeznaniach W. F. „wg mnie gdyby siła
hamowania naczepy była taka jak wynika z badania to w momencie gwałtownego hamowania doszłoby do złamania się
pojazdy, ponieważ ciągnik by hamował a naczepa go pchała” (k. 398 na odwrocie). Co istotne, jednoznaczne wnioski w
tym zakresie przedstawili również w ustnej opinii uzupełniającej biegli A. G. i R. K.. Słuchani przed Sądem po okazaniu
im wyników badań układu hamulcowego (k. 48-49) zeznali: „badania wykazane tutaj nie są współmierne, gdyż dotyczą
dopuszczalnej masy całkowitej, nie zaś faktycznie obciążonej naczepy. Inaczej wyglądałby wynik, gdyby wpisana była
masa naczepy. Gdyby naczepa nie hamowała, to pchałaby ciągnik, co spowodowałoby efekt scyzoryka, to znaczy
złożenie się zestawu. Pokolizyjne usytuowanie zestawu ciężarowego nie wskazuje, aby naczepa była niesprawna” (k.
431 na odwrocie-432).
Przechodząc do oceny zeznań K. P. (k. 76-77, 397–398) Sąd miał na uwadze, że jest on kolegą oskarżonego D. C. (1),
a więc już z tej racji jest zainteresowany w korzystnym przedstawianiu okoliczności mających związek z oskarżonym,
przy czym oczywiście takie jego zachowanie może mieć charakter przemyślany i celowy, jak i może tak zeznawać w
sposób niekontrolowany, instynktowny, mając na celu szeroko rozumianą pomoc oskarżonemu. Analizując jednakże
zeznania ww. w ocenie Sądu, ich treść nie dała żadnych podstaw do kwestionowania ich. Sąd oceniając zeznania
analizowanego świadka miał na uwadze, że jest on jedyną osobą, która obserwowała zdarzenie od samego początku,
zaś zeznania jego korespondują z zebranym w sprawie materiałem dowodowym. Analizowany świadek konsekwentnie
podał ten sam przebieg zdarzenia, opisując zachowania osób biorących w nim udział i nie wypowiadając się o
rzeczach, których nie widział, względnie których nie pamięta. Zeznania jego korespondują z opinią biegłego zarówno
inż. T. T., jak również opinią z zakresu badań wypadków drogowych sporządzona przez mł. asp. mgr inż. R. K. i
mł. asp. mgr A. G.. Nie podważa w żaden sposób wiarygodności tych zeznań natomiast to, że K. P. również podał
zaniżoną prędkość poruszania się samochodu oskarżanego w stosunku do wartości jaka została ustalona na podstawie
odczytu z tachografu. Należy mieć bowiem na uwadze, że ww. wypowiadając się na wskazany temat opierał się na
swoich odczuciach przyznając, że „mogło być 65-64 km/h” (k. 398). Niemniej jednak, analizowany świadek w sposób
stanowczy przyznał, że D. C. (1) jechał z wyższą prędkością niż dozwolona na tym odcinku drogi tj. wyższą niż 50 km/h.
Jedynie na marginesie należy wskazać, że oceniając zarówno wyjaśnienia oskarżonego jak też zeznania K. P. Sąd
wziął pod uwagę dynamikę zdarzenia drogowego, a następnie niewątpliwy stres, jaki niesie ze sobą udział w wypadku.
Zatem logiczne jest uznanie, że powyższe miało wpływ na jakość zapamiętanych pobocznych okoliczności zdarzenia.
Odnośnie jednak meritum sprawy - zeznania w/w były jednak konsekwentne i dlatego stanowiły one dla Sądu
podstawę poczynionych ustaleń.
Świadek K. L. (córka pokrzywdzonych k. 32-33, 397) nie miała wiedzy o wypadku. Sąd skorzystał z zeznań tej osoby
ustalając, jaki był cel podróży A. L. (1) i I. L., jak również, jakie było doświadczenie pokrzywdzonego kierowcy T. w
prowadzeniu pojazdów.
Sąd obdarzył walorem wiarygodności zeznania W. F. (k. 211, 398) i P. S. (k. 273, 430 na odwrocie-431) –
współwłaścicieli firmy, do której należał samochód prowadzony przez oskarżonego D. C. (1). Również i Ci świadkowie
nie mieli wiedzy odnośnie wypadku, niemniej jednak w swoich zeznaniach wskazali, że zgodnie z ich wiedzą
użytkowany przez oskarżonego w dniu wypadku zespół pojazdów był sprawny. Podkreślili również, że do obowiązków
kierowcy należy sprawdzenie pojazdu przed wyruszeniem w trasę, gdyby zaś okazało się, że pojazd jest niesprawny
– kierują go na serwis. Analizowani świadkowie pozytywnie wypowiadali się o wykonywanej przez D. C. (1) pracy,
podkreślając, że „nigdy nie było z oskarżonym żadnych problemów”. Wypowiedzieli się oni również odnośnie rzekomej
niesprawności hamulców naczepy, podkreślając, że po pierwszy gdyby rzeczywiście tak było – kierowca zgłosiłby to,
po drugie – gdyby „siła hamowania naczepy była taka jak wynika z badania to w momencie gwałtownego hamowania
doszłoby do złamania się pojazdu, ponieważ ciągnik by hamował a naczepa go pchała” (k. 398 na odwrocie).
Wyczerpujący w ocenie Sądu i mający specjalistyczny charakter miał materiał dowodowy w postaci opinii biegłych z
zakresu rekonstrukcji wypadków drogowych przy Sądzie Okręgowym w Legnicy inż. T. T. (k. 234 na odwrocie-244,
243-244, 298-299), jak również biegłych ze specjalności wypadków drogowych i mechanoskopii – mł. asp. mgr. inż.
R. K. i A. G. (k. 310-335, 431-432). Opinie te, zarówno w formie pisemnej, jak i ustnej złożonej na rozprawie (dot. mł.
asp. mgr. inż. R. K. i A. G.), w zasadniczym zakresie, związanym bezpośrednio z przyczynieniem się obu uczestników
wypadku drogowego do jego zaistnienia, korespondowały ze sobą. Wnioski płynące z opinii tych biegłych wzajemnie
się uzupełniały, tworząc spójną, logiczną w odniesieniu do przebiegu zdarzenia oraz przyczyn jego zaistnienia całość.
Znajdowały one oparcie w osobowych źródłach dowodowych oraz ujawnionej w toku postępowania dokumentacji.
Opiniujący zbieżnie wskazywali między innymi z jaką prędkością poruszał się oskarżony, jak była prędkość jego
samochodu w momencie samego zderzenia, w którym miejscu doszło do zderzenia, dokonali również analizy czasowo
– przestrzennej zdarzenia. Co istotne, wskazali, że bezpośrednią przyczyną przedmiotowego wypadku drogowego było
zachowanie kierującego pojazdem marki T.. Niemniej jednak, z obu opinii płynie wniosek, że również oskarżony D.
C. (1) naruszył zasadę bezpieczeństwa w ruchu drogowym tj. przekroczył dopuszczalna prędkość, co z kolei wydłużyło
całkowitą drogę zatrzymania zespołu pojazdów, przez co kierujący pozbawił się możliwości uniknięcia wypadku. Jadąc
bowiem z dozwolona prędkością D. C. (1) mógłby zatrzymać kierowany przez siebie zespół pojazdów przez torem
ruchu T.. Co więcej, biegły T. T. wskazał, że nawet jeżeli doszłoby do kontaktu między pojazdami to nastąpiłoby to
w końcowej fazie zatrzymania zespołu pojazdów przy prędkości kolizyjnej poniżej 15 km/h, wobec czego ewentualne
skutki zdarzenia byłyby nieporównywalnie mniejsze. Mając powyższe na uwadze, oceniane opinie stanowiły więc
podstawę do dokonania ustaleń w sprawie, jak również były pomocna przy weryfikacji wersji zdarzeń podawanych
przez oskarżonego i naocznego świadka zdarzenia K. P..
Sąd odrzucił opinie biegłego dyp. I.. E. P. (k. 280-296) w części dotyczącej prędkości, z jaką poruszał się zespół
pojazdów prowadzony przez oskarżonego D. C. (1), a co za tym idzie wynikającej ze wskazanego odczytu i analizy
czasowo – przestrzennej oceny zachowania D. C. (1). Biegły ten bowiem analizując wydruk prędkości zestawu z
elektronicznego tachografu MANA uzyskany z poziomu dostępu do zapisu tachografu karty kierowcy – błędnie
odczytał prędkość zespołu pojazdów w momencie rozpoczęcia hamowania na poziomie 71 km/h.
Nie budzą wątpliwości i są dla Sądu przekonywujące również pozostałe dowody (z dokumentów) zgromadzone
w niniejszej sprawie, których prawdziwość nie została zakwestionowana przez uczestników postępowania, w tym
oskarżonego D. C. (1). Wyżej wymienione dowody nie zawierają sprzeczności i tworzą ze sobą logiczną całość.
Zwłaszcza protokoły badania zawartości alkoholu w wydychanym powietrzu, we krwi, czy też protokoły oględzin
pojazdów i protokół oględzin miejsca wypadku drogowego, protokoły sądowo – lekarskich oględzin i sekcji zwłok
ludzkich, które zostały sporządzone przez osoby do tego uprawnione, w sposób całkowicie zgodny z obowiązującymi w
tym zakresie normami prawa, odzwierciedlają niewątpliwie obiektywnie przebieg czynności i wskazują pewne wyniki
badania, jak również pewne ustalenia stanu faktycznego w niniejszej sprawie. Dokumenty wykonane zostały zgodnie
z przepisami prawa, nie były podważane przez strony i brak jest podstaw do kwestionowania ich wiarygodności.
Tak zgromadzony materiał dowodowy – stanowiąc spójną i wzajemnie się uzupełniającą całość – pozwala na
dokonanie kategorycznych ustaleń, co do stanu faktycznego sprawy.
Sąd zważył, co następuje:
Na podstawie zebranego materiału dowodowego Sąd stwierdził że nie ma żadnych wątpliwości, że w dniu 10 marca
2017 r. około godziny 23:45 w miejscowości L. na skrzyżowaniu drogi krajowej nr (...) z drogą krajową nr (...),
oskarżony D. C. (1) kierując zespołem pojazdów złożonym z ciągnika siodłowego marki M. o numerze rej. (...) i naczepy
marki S. o numerze rej. (...) umyślnie naruszył zasady bezpieczeństwa w ruchu drogowym w ten sposób, że jechał
z niedopuszczalną prędkością około 75–87 km/h w miejscu gdzie obowiązuje ograniczenie prędkości do 50 km/h
i w ten sposób przyczynił się do wypadku samochodowego spowodowanego przez kierującego pojazdem marki T.
(...) o numerze rej. (...) – A. L. (1), który naruszając zasadę szczególnej ostrożności i nie ustępując pierwszeństwa
przejazdu zespołowi pojazdów prowadzonemu przez oskarżonego, wjechał na skrzyżowanie przed zbliżający się zespół
pojazdów i w następstwie czego doszło do zderzenia, w wyniku którego A. L. (1) doznał obrażeń ciała w postaci
ciężkich obrażeń wielonarządowych połączonych z intensywnym krwotokiem wewnętrznym, a pasażerka pojazdu T.
(...) I. L. doznała urazu klatki piersiowej z rozerwaniem i tamponadą mięśnia sercowego skutkujących ich zgonem –
poprzez pozbawienie się możliwości podjęcia skutecznego manewru obronnego w postaci hamowania przed miejscem
przecięcia się torów ruchu tych pojazdów.
Swoim zachowaniem oskarżony naruszył, zatem zasady bezpieczeństwa w ruchu lądowym. Zachowanie oskarżonego
wypełniło znamiona art. 177 § 2 kk, było zawinione i społecznie szkodliwe w stopniu większym niż znikomy. Oskarżony,
jako osoba dorosła, doświadczony kierowca znał zasady ruchu drogowego. Zasady te chronią zdrowie oraz życie –
dlatego winny być bezwzględnie przestrzegane. Oskarżony był zdolny do rozpoznania znaczenia swoich czynów i
pokierowania swym postępowaniem, po jego stronie nie zachodziły żadne okoliczności wyłączające winę.
Z uwagi na okoliczności sprawy, nie ulega wątpliwości, że również pokrzywdzony A. L. (1) naruszył zasady
bezpieczeństwa w ruchu drogowym i co istotne przyczyny wypadku należy upatrywać właśnie w nieprawidłowym
zachowaniu A. L. (1) w czasie wypadku polegającym na tym, że wjechał na krzyżowanie nie stosując się do znaku
pionowego A-7 „ustąp pierwszeństwa przejazdu” i linii warunkowego zatrzymania złożonej z trójkątów, a więc bez
wcześniejszego warunkowego zatrzymania się przed droga z pierwszeństwem oraz nie ustępując pierwszeństwa
zbliżającemu się do skrzyżowania z jego lewej strony pojazdowi członowemu. Zatem, biegli podkreślili, że decydując
się na przejazd przez skrzyżowanie nie zachował szczególnej ostrożności i rozpoczął wjazd na nie w chwili gdy pojazd
członowy M. znajdował się w odległości ok 39-66 m od niego. Zdaniem ww. może to świadczyć, że A. L. w tym czasie nie
obserwował lub nieprawidłowo obserwował sytuacje panującą na drodze poprzecznej (z pierwszeństwem) w związku
z czym nie zauważył zbliżającego się pojazdu członowego lub tez błędnie ocenił jego prędkość i odległość od siebie.
Niemniej jednak – należy podkreślić – że opinia biegłych jest stanowcza co do faktu, że z uwagi na prędkość i bliskość
tego pojazdu A. L. (1) niezależnie od obowiązującego go oznakowania drogi, winien był przerwać jazdę przed wjazdem
na skrzyżowanie i ustąpić pierwszeństwa.
Pomiędzy naruszeniem przez D. C. (1) zasad bezpieczeństwa w ruchu lądowym, a skutkami wypadku istnieje
adekwatny związek przyczynowy uzasadniający przypisanie mu czynu karalnego określonego w art. 177 § 2 kk. Z
odpowiedzialności za zaistnienie rzeczowego wypadku nie zwalnia oskarżonego okoliczność, że przyczyną wypadku
było zachowanie kierującego samochodem m-ki T., który na skutek zdarzenia poniósł śmierć na miejscu, natomiast
jego żona I. L. zmarła po przewiezieniu jej do szpitala. Natomiast Sąd uznał, że stopień zawinienia oskarżonego nie
jest znaczny, a stopień społecznej szkodliwości czynu (w tym przypadku w odniesieniu do całości skutków w postaci
tragicznej śmierci dwóch osób) – obciąża oskarżonego jedynie w niewielkiej części. Podkreślić należy, iż oskarżony
nie prowadził pojazdu w brawurowy czy szczególnie niebezpieczny sposób, przekraczał dozwoloną prędkość lecz w nie
było to przekroczenie w rozmiarach rażących. Zbliżając się do skrzyżowania obserwował drogą i jej otoczenie, zauważył
zbliżający się samochód osobowy i bezzwłocznie oraz prawidłowo zareagował na powstałe zagrożenie. Ostatecznie
to nie on spowodował wypadek, lecz jedynie przyczynił się do jego zaistnienia poprzez przekroczenie dozwolonej w
tym miejscu prędkości – w sumie znacznie redukuje jego stopień zawinienia do poziomu znacznie poniżej średniego.
W ocenie Sądu stopień winy i społecznej szkodliwości czynu oskarżonego można zilustrować sytuacją, w której
kierujący samochodem osobowym wjeżdża na skrzyżowanie sprowadzając dla siebie i pasażerki śmiertelne zagrożenie
a oskarżony dlatego, że przekroczył dozwoloną – mimo podjętych w tym celu kroków – nie zdołał uratować im życia.
Zgodnie z brzmieniem przepisu art. 177 § 2 kk, jeżeli następstwem wypadku jest śmierć innej osoby albo ciężki
uszczerbek na jej zdrowiu, sprawca podlega karze pozbawienia wolności od 6 miesięcy do lat 8.
Rozważając kwestię kary dla oskarżonego, Sąd miał na względzie przesłanki określone w dyrektywach jej wymiaru
ujętych w art. 53 kk. W myśl tego przepisu Sąd wymierza karę według swojego uznania, w granicach przewidzianych
przez ustawę, bacząc, by jej dolegliwość nie przekraczała stopnia winy, uwzględniając stopień społecznej szkodliwości
czynu oraz biorąc pod uwagę cele zapobiegawcze i wychowawcze, które ma osiągnąć w stosunku do skazanego
(prewencja szczególna), a także potrzeby w zakresie kształtowania świadomości prawnej społeczeństwa i zaspokojenie
potrzeby poczucia sprawiedliwości (prewencja ogólna). Wymierzając karę, Sąd uwzględnia w szczególności motywację
i sposób zachowania się sprawcy, rodzaj i rozmiar ujemnych następstw przestępstwa, właściwości i warunki osobiste
sprawcy, sposób życia przed popełnieniem przestępstwa i zachowanie po jego popełnieniu, a zwłaszcza staranie o
naprawienie szkody lub zadośćuczynienie w innej formie społecznemu poczuciu sprawiedliwości.
Uznając oskarżonego D. C. (1) winnym powyższego przestępstwa Sąd wymierzył mu karę 1 roku pozbawienia
wolności. Wymierzając taką karę Sąd miał na względzie w szczególności ustalony wyżej stopień winy oraz zarówno
okoliczności łagodzące jak i obciążające dla oskarżonego. Do tych pierwszych zaliczył Sąd dotychczasową niekaralność
oskarżonego, fakt, że wypadek, do którego przyczynił się oskarżony spowodowany został przez kierującego pojazdem
marki T. (...) – A. L. (1). Co więcej, jak okoliczność łagodzącą wzięto pod uwagę również zachowanie oskarżonego
bezpośrednio po wypadku, tj. dążenie do udzielenia pomocy. Jako okoliczność natomiast obciążającą należało
poczytać niezwykle tragiczne i nieodwracalne skutki wypadku drogowego.
W przekonaniu Sądu wymierzona kara powinna przyczynić się do zwiększenia świadomości prawnej społeczeństwa
w zakresie potrzeby rygorystycznego przestrzegania zasad ruchu drogowego przez wszystkich użytkowników
dróg. Jednocześnie Sąd doszedł do przekonania, że kara 1 roku pozbawienia wolności jest karą sprawiedliwą
odzwierciedlającą wszystkie wskazane w tym przepisie okoliczności.
Sąd uznał, że wystarczającym dla osiągnięcia celów kary będzie warunkowe zawieszenie wykonania orzeczonej kary
pozbawienia wolności na dwuletni okres próby. Nie przeszkodzi to osiągnięciu celów kary tak zapobiegawczych jak
i wychowawczych. Sąd wziął pod uwagę przede wszystkim postawę sprawcy, jego właściwości i warunki osobiste,
dotychczasowy sposób życia oraz zachowanie po popełnieniu przestępstwa. Szczególne znaczenie miał dotychczasowy
tryb życia oskarżonego. Postawa ww. i jego sytuacja życiowa nakazują dać mu szansę i warunkowo zawiesić wykonanie
kary pozbawienia wolności. Popełnienie przestępstwa drogowego miało w jego życiu charakter incydentalny, poza tym
D. C. (1) przestrzega porządku prawnego. Wobec osoby oskarżonego istnieją bardzo silne podstawy do stwierdzenia, że
wyciągnie prawidłowe wnioski z tego co się stało, a już same tragiczne następstwo wypadku jest dla niego dolegliwością
i przestrogą na przyszłość.
Na mocy art. 42 § 1 kk sąd orzekł wobec oskarżonego D. C. (1) środek karny w postaci zakazu prowadzenia
pojazdów mechanicznych do kierowania, których uprawniają kategorie C i E prawa jazdy na okres jednego roku.
Zakaz ten winien korelować z okolicznościami konkretnej sprawy, w szczególności zaś –– ze stopniem zagrożenia
bezpieczeństwa ruchu drogowego, jaki swoim zachowaniem stworzył oskarżony oraz kwestiami indywidualnego
oddziaływania kary. W niniejszej sprawie na ocenę owego zagrożenia wpływ miał z jednej strony fakt naruszenia
przez niego podstawowych reguł bezpieczeństwa w ruchu drogowym (tj. obowiązku poruszania się z prędkością w
granicach administracyjnych i jednocześnie bezpiecznych), z drugiej jednak nieumyślny charakter owego naruszenia.
Oskarżony nie jest osobą, która wpisuje się w kanon kierowcy naruszającego przepisy ruchu drogowego, jest osobą
nie karalną a zdarzenie będące przedmiotem postępowania uznać należy zatem za incydentalne. Mając na względzie
powyższe Sąd uznał, że orzeczenie względem oskarżonego na okres minimalny (tj. 1 roku) zakazu będzie reakcją
konieczną i adekwatną. Środek karny w postaci zakazu prowadzenia pojazdów ma za zadanie ochronę bezpieczeństwa
w komunikacji. Eliminacja D. C. (1) z ruchu drogowego samochodami, do których kierowania uprawniają kategorie
C i E (prowadząc pojazd, do którego takie właśnie uprawnienia należy posiadać oskarżony przyczynił się do wypadku
drogowego) będzie dostatecznie dotkliwa, a jednocześnie będzie dodatkową dla niego mobilizacją do życia w zgodzie
z obowiązującymi normami prawnymi oraz dobitniej uświadomi mu zagrożenie, jakie stwarzają w ruchu drogowym
kierujący poruszający się z nadmierną prędkością. Wprawdzie nierespektowanie zasad bezpieczeństwa winno być
właściwie napiętnowane, w celu realnego wzmożenia bezpieczeństwa na drogach, niemniej jednak, należy zauważyć,
iż zakaz prowadzenia wszystkich pojazdów mechanicznych byłby w tym przypadku nadmiernie surowy. Podkreślić
należy, że D. C. (1) przekroczył prędkość, niemniej jednak w nocy, kiedy droga była pusta, a warunki atmosferyczne
dobre. Ponadto za orzeczeniem tego rodzaju środka karnego przemawiała jeszcze jedna istotna okoliczność. Wobec
warunkowanego zawieszenia orzeczony środek karny będzie realną dolegliwością, która ma za zadanie uświadomić
oskarżonemu jakie skutki niesie za sobą nawet niewielkie przekroczenie prędkości samochodem jakim się poruszał.
Wiadomym jest, że kierujący pojazdem ciężarowym w kontakcie z małym samochodem osobowym zasadniczo
wychodzi bez uszczerbku na zdrowiu, co może skłaniać do zbytniej pewności siebie na drodze. W ocenie Sądu w celu
wyeliminowania niebezpieczeństwa takiego podejścia konieczne jest powstrzymanie oskarżonego od kierowania tego
rodzaju samochodami, aby w okresie tego roku uświadomił sobie i utrwalił na przyszłość konieczność zachowania
dozwolonej prędkości. Rozpędzony samochód ciężarowy z uwagi na swoją masę i gabaryty wymaga ciągłej uwagi,
skupienia, niesamowitej koncentracji a w szczególności dbania o zachowanie dopuszczalnej prędkości a tej dbałości
oskarżony nie dochował, czemu w przyszłości ma zapobiec orzeczony środek karny.
Na zasadzie art. 46 § 2 kk orzeczono wobec D. C. (1) na rzecz pokrzywdzonej K. L. kwotę 8000 złotych tytułem
nawiązki, która ma rekompensować jej szkodę niemajątkową. Istotę szkody niemajątkowej wiąże się z naruszeniem
czysto subiektywnych przeżyć danego uprawnionego, z uszczerbkiem dotykającym subiektywnej sfery osobowości
człowieka, którą jednak nie są objęte przeżycia pokrzywdzonego będące refleksem doznanej szkody majątkowej. Na
skutek zdarzenia drogowego K. L. straciła rodziców, a śmierć osoby najbliższej zawsze jest bardzo bolesna. W tym
stanie rzeczy Sąd uznał, że zasądzenie nawiązki za doznaną krzywdę jest w pełni zasadne. W oparciu o okoliczności
sprawy, a zwłaszcza fakt, że co prawda oskarżony D. C. (1) jedynie przyczynił się do wypadku samochodowego,
jednakże to pokrzywdzony A. L. (1) spowodował wypadek drogowego, w wyniku którego zarówno on jak też jego żona
ponieśli śmierć - Sąd orzekł kwotę 8000 złotych tytułem nawiązki, wiążąc kwotę z ustalonym wcześniej stopniem
zawinienia.
Na zasadzie art. 627 kpk Sąd zasądził od oskarżonego D. C. (1) na rzecz Skarbu Państwa częściowe koszty sądowe
w postaci częściowych wydatków w kwocie 3.000 (trzy tysiące) złotych i na zasadzie art. 624 § 1 kpk zwalnia go od
ponoszenia pozostałych kosztów sądowych w postaci dalszych wydatków i opłat. Zasądzona suma to część wydatków
poniesionych w związku z opiniami biegłych a sytuacja materialna oskarżonego, wysokość nawiązki, orzeczony środek
karny wskazują, że obciążanie oskarżonego całością kosztów byłoby zbyt uciążliwe.
Na zasadzie art. 627 kpk Sąd zasądził od oskarżonego D. C. (1) na rzecz oskarżycieli posiłkowej K. L. kwotę 1.608
(tysiąc sześćset osiem) złotych tytułem zwrotu kosztów ustanowienia pełnomocnika, co obejmuje stawki za śledztwo
i postępowanie przed sądem zakończone na drugim terminie rozprawy.