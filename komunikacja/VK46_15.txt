Sygn. akt V K 46/15
WYROK ZAOCZNY
W IMIENIU RZECZYPOSPOLITEJ POLSKIEJ
Dnia 08 kwietnia 2015 r.
Sąd Rejonowy w Giżycku w V Zamiejscowym Wydziale Karnym z siedzibą w Węgorzewie w składzie:
Przewodniczący – SSR Dorota Sienkiel
Protokolant – st. sekr. sąd. Danuta Betlej
w obecności Prokuratora -------------------
po rozpoznaniu w dniu 08 kwietnia 2015 roku, na rozprawie
sprawy W. B. (1)
urodzonego (...) w G.
syna A. i Z. z d. B.
oskarżonego o to, że: W dniu 02 lutego 2015 roku o godz. 09:05 w m. D. M.gm. W.na drodze nr (...)kierował
samochodem osobowym marki M. (...)o nr rej. (...)w ruchu lądowym będąc w stanie nietrzeźwości o stężeniu 1,03 i 0,99
mg/l alkoholu w wydychanym powietrzu przy czym był uprzednio skazany za prowadzenie pojazdu mechanicznego
będąc w stanie nietrzeźwości (wyrok Sądu Rejonowego w Giżycku V Zamiejscowy Wydział Karny w Węgorzewie sygn.
akt V K 147/11),
tj. o czyn z art. 178 a §4 kk
1. Oskarżonego W. B. (1) uznaje za winnego popełnienia zarzucanego mu czynu i za to na podstawie art. 178 a §4 kk
skazuje go na karę 6 (sześć) miesięcy pozbawienia wolności.
2. Na podstawie art. 69 §1, 2 i 4 kk i art. 70 §1 pkt 1 kk wykonanie orzeczonej kary pozbawienia wolności warunkowo
zawiesza tytułem próby na okres 3 (trzy) lat.
3. Na podstawie art. 42 §2 kk orzeka wobec oskarżonego środek karny w postaci zakazu prowadzenia wszelkich
pojazdów mechanicznych na okres 3 (trzy) lat.
4. Na podstawie art. 63 §2 kk na poczet orzeczonego w pkt. 2 środka karnego zalicza okres zatrzymania prawa jazdy
od dnia 02 lutego 2015 r.
5. Na podstawie art. 49 §2 kk orzeka wobec oskarżonego środek karny w postaci świadczenia pieniężnego na rzecz
Funduszu Pomocy Pokrzywdzonym oraz Pomocy Postpenitencjarnej w kwocie 300,00 (trzysta) złotych.
6. Zasądza od oskarżonego na rzecz Skarbu Państwa kwotę 120,00 (sto dwadzieścia) złotych tytułem opłaty i pozostałe
koszty sądowe w kwocie 70,00 (siedemdziesiąt) złotych.
Sygn. akt V K 46/15
UZASADNIENIE
Po przeprowadzeniu postępowania dowodowego Sąd ustalił następujący stan faktyczny:
W dniu 2 lutego 2015 roku o godz. 9:05 funkcjonariusze Policji z Komendy Powiatowej Policji w W. zatrzymali do
kontroli w miejscowości D. M. na drodze powiatowej (...) W. B. (1), kierującego samochodem marki M. (...) o nr rej.
(...). Policjanci przeprowadzili badanie kierowcy na zawartość alkoholu w wydychanym powietrzu. Przeprowadzone
urządzeniem Alkometr A 2.0 badania dały wyniki: 1,03 mg/l alkoholu w wydychanym powietrzu o godz. 10:09 oraz
0,99 mg/l alkoholu w wydychanym powietrzu o godz. 10:14.
W. B. (1)był już wcześniej karany za przestępstwo z art. 178a§1 kk, a mianowicie wyrokiem Sądu Rejonowego w Giżycku
V Zamiejscowy Wydział Karny z siedzibą w Węgorzewie z dnia 18 lipca 2011r. sygn. akt VK 147/11 został skazany
na karę grzywny w wymiarze 50 stawek dziennych, przy przyjęciu, iż wysokość jednej stawki dziennej równa jest
kwocie 20 złotych, nadto orzeczono wobec niego środek karny w postaci zakazu prowadzenia wszelkich pojazdów
mechanicznych na okres 2 lat oraz świadczenie pieniężne w kwocie 200 złotych. Wyrok uprawomocnił się w dniu 20
października 2011r.
Powyższy stan faktyczny Sąd ustalił w oparciu o: wyjaśnienia oskarżonego W. B. (k. 8-9, 19-20), notatkę urzędową (k.
1), protokół użycia alkometru (k. 3), dane o karalności k. (14-15).
Oskarżony W. B. (1) nie stawił się na rozprawę, odczytano więc jego wyjaśnienia, które złożył w toku postępowania
przygotowawczego. Przyznał się wówczas do popełnienia zarzucanego mu czynu. Podał, że dzień wcześniej był na
imieninach, na których spożywał alkohol. Następnie jechał do pracy o godzinie 4 rano, po czym o godzinie 5 ponownie
spożył 100 g wódki. Przyznał, że ma problemy z alkoholem, więc zapisał się na terapię odwykową. Podał, że był już
karany za prowadzenie pojazdu mechanicznego w stanie nietrzeźwości. (wyjaśnienia oskarżonego k. 8-9, 19-20).
W ocenie Sądu wyjaśnienia złożone przez oskarżonego nie budzą najmniejszych wątpliwości. Znajdują one
potwierdzenie w protokole użycia alkometru (k. 3), wobec czego zgromadzony w sprawie materiał dowodowy Sąd
uznał za w pełni wiarygodny. Pozwala na przyjęcie, że oskarżony swoim zachowaniem wyczerpał ustawowe znamiona
występku opisanego w art. 178a § 4 kk.
Z art. 115 § 16 kk wynika, iż stan nietrzeźwości zachodzi, gdy zawartość alkoholu we krwi przekracza 0,5 promila albo
prowadzi do stężenia przekraczającego tę wartość lub zawartość alkoholu w 1 dm3 wydychanego powietrza przekracza
0,25 mg albo prowadzi do stężenia przekraczającego tę wartość. Już sam zatem tylko fakt prowadzenia pojazdu
w takim stanie pociąga za sobą wypełnienie znamion przestępstwa, chociażby pojazd był prowadzony całkowicie
prawidłowo, sprawca nie naruszył żadnej innej zasady bezpieczeństwa w ruchu i nie sprowadził konkretnego
niebezpieczeństwa. Jest ono dokonane w momencie uruchomienia pojazdu i podjęcia jazdy. Bacząc przy tym na
poczynione w sprawie niniejszej ustalenia, przyjąć należało, że oskarżony wyczerpał swoim zachowaniem znamiona
opisanego w art. 178a § 4 kk typu kwalifikowanego omawianego przestępstwa, albowiem był uprzednio skazany za
prowadzenie pojazdu mechanicznego w stanie nietrzeźwości wyrokiem Sądu Rejonowego w Giżycku V Zamiejscowy
Wydział Karny z siedzibą w Węgorzewie z dnia 18 lipca 2011r. sygn. akt VK 147/11.
Przy wymiarze kary Sąd miał na uwadze wszelkie okoliczności podmiotowo- przedmiotowe sprawy, w tym znaczny
stopień nietrzeźwości oskarżonego oraz jego dotychczasową karalność (karta karna, k. 14-15 ). Sąd uznał więc, że karą
adekwatną do okoliczności czynu będzie kara 6 miesięcy pozbawienia wolności.
Sąd warunkowo zawiesił W. B. (1) wykonanie orzeczonej kar pozbawienia wolności na okres próby 3 lat. Zawieszając
warunkowo wykonanie kary, bierze się pod uwagę przede wszystkim postawę sprawcy, jego właściwości i warunki
osobiste, dotychczasowy sposób życia oraz zachowanie się po popełnieniu przestępstwa – art. 69§2 kk, a także ocenia,
czy warunkowe zawieszenie kary będzie wystarczające dla osiągnięcia wobec sprawcy celów kary, a w szczególności
zapobieżenia powrotowi do przestępstwa – art. 69 § 1kk.
W odniesieniu do sprawcy przestępstwa określonego w art. 178a§4 kk warunkowe zawieszenie wykonania kary
pozbawienia wolności może nastąpić w szczególnie uzasadnionych przypadkach – art. 69§4 kk. Choć W. B. (1) był
wcześniej karany, ale miało to miejsce jedynie w sprawie VK 147/11, w której został skazany za czyn z art. 178a§1
kk, zaś skazanie to miało bezpośredni wpływ na przyjętą kwalifikację prawną czynu w niniejszej sprawie. Orzeczenie
wobec oskarżonego bezwzględnej kary pozbawienia wolności nie byłoby w ocenie Sądu celowe, ponieważ nadal
istnieje pozytywna prognoza, że nie powróci on już na drogę przestępstwa, że świadomość zagrożenia wykonania kary
powstrzyma go od naruszania porządku prawnego. Trzyletni okres próby pozwoli na sprawdzenie trafności decyzji
Sądu.
Nadto na zasadzie 42 § 2 kk Sąd orzekł środek karny w postaci obligatoryjnego zakazu prowadzenia wszelkich
pojazdów mechanicznych, na okres 3 lat. Orzekając ten środek karny Sąd baczył na stopień zawartości alkoholu
w organizmie sprawcy oraz fakt, że był już karany za takie samo przestępstwo. Zdaniem Sądu zakaz prowadzenia
wszelkich pojazdów mechanicznych w orzeczonym rozmiarze będzie wystarczający do osiągnięcia wobec sprawcy
celów oraz funkcji wymienionego środka karnego.
Stosownie do treści art. 63 § 2 kk na poczet orzeczonego wobec oskarżonego środka karnego Sąd zaliczył oskarżonemu
okres zatrzymania prawa jazdy od dnia 2 lutego 2015r.
Dla wzmocnienia funkcji kary na zasadzie art. 49 § 2 kk Sąd orzekł ponadto środek karny w postaci świadczenia
pieniężnego w kwocie 300 zł na rzecz Funduszu Pomocy Pokrzywdzonym oraz Pomocy Postpenitencjarnej.
O kosztach orzeczono stosownie do treści art. 2 ust. 2 ustawy z dnia 23 czerwca 1973r. o opłatach w sprawach karnych
( Dz. U. z 1983 r. Nr 49, poz. 223 z późn. zm.) i art. 627 kpk.