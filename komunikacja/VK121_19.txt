Sygn. akt V K 121/19
WYROK
W IMIENIU RZECZYPOSPOLITEJ POLSKIEJ
Dnia 17 lipca 2019r.
Sąd Rejonowy w Giżycku w V Zamiejscowym Wydziale Karnym z siedzibą w Węgorzewie w składzie:
Przewodniczący – SSR Dorota Scott - Sienkiel
Protokolant – Marta Kornacka
w obecności Prokuratora -------------------
po rozpoznaniu w dniu 17 lipca 2019 r. na rozprawie
sprawy K. B.
urodzonego (...) w G.
syna J. i I. zd. T.
oskarżonego o to, że: W dniu 30 marca 2019 roku około godziny 21.50 w K. na ulicy (...) znajdując się w
stanie nietrzeźwości o zawartości 1,24 mg/l i 1,19 mg/l alkoholu w wydychanym powietrzu prowadził w ruchu
lądowym pojazd mechaniczny marki O. (...) o nr rej (...) i jednocześnie nie stosował się do orzeczonego wyrokiem
Sądu Rejonowego w Giżycku II Wydział Karny sygn. akt II K 459/15 z dnia 19 stycznia 2016 roku zakazu
prowadzenia wszelkich pojazdów mechanicznych, będąc uprzednio prawomocnie skazanym za kierowanie pojazdem
mechanicznym będąc w stanie nietrzeźwości, przy czym czynu tego dopuścił się w ciągu pięciu lat po odbyciu kary co
najmniej sześciu miesięcy pozbawienia wolności za umyślne przestępstwo podobne i tym samym nie stosował się do
decyzji Starosty Powiatowego w G. nr (...)z dnia 01.06.2016 roku o cofnięciu uprawnień do kierowania pojazdami,
tj. o czyn z art. 178a §4 kk w zw. z art. 64§1 kk w zb. z art. 180a kk w zw. z art. 11§2 kk
1. Oskarżonego K. B. uznaje za winnego popełnienia zarzucanego mu czynu i za to na podstawie art. 178a §4 kk w
zw. z art. 64§1 kk w zb. z art. 180a kk w zw. z art. 11§2 kk skazuje go, zaś na podstawie art. 178a§4 kk w zw. z art. 11§3
kk wymierza mu karę 1 (jeden) roku pozbawienia wolności.
2. Na podstawie art. 42§3 kk orzeka wobec oskarżonego środek karny w postaci zakazu prowadzenia wszelkich
pojazdów mechanicznych dożywotnio.
3. Na podstawie art. 43a§2 kk orzeka wobec oskarżonego środek karny w postaci świadczenia pieniężnego na rzecz
Funduszu Pomocy Pokrzywdzonym oraz Pomocy Postpenitencjarnej w kwocie 10.000,00 (dziesięć tysięcy) złotych.
4. Zwalnia oskarżonego od obowiązku ponoszenia opłat i pozostałych kosztów sądowych.
Sygn. akt V K 121/19
UZASADNIENIE
Po przeprowadzeniu postępowania dowodowego Sąd ustalił następujący stan faktyczny:
W dniu 30 marca 2019 roku o godz. 21:50 funkcjonariusze Policji z Komendy Powiatowej Policji w G. zatrzymali
do kontroli na ul. 22 lipca w miejscowości K. K. B., kierującego samochodem marki O. (...) o nr rej. (...). Policjanci
przeprowadzili badanie kierowcy na zawartość alkoholu w wydychanym powietrzu. Przeprowadzone urządzeniem(...)
badania dały wyniki: 1,24 mg/l alkoholu w wydychanym powietrzu o godz. 23:00 oraz 1,19 mg/l alkoholu w
wydychanym powietrzu o godz. 23:01 (protokół badania trzeźwości, k. 2, wyjaśnienia oskarżonego, k. 19).
K. B. był już wcześniej karany za przestępstwo z art. 178a§4 kk, a mianowicie wyrokiem Sądu Rejonowego w Giżycku
II Wydział Karny z dnia 19 stycznia 2016r. w sprawie IIK 459/15 (karta karna, k. 36-37, odpisy wyroków, k. 14,41,42).
Wyrokiem tym orzeczono wobec niego zakaz prowadzenia wszelkich pojazdów mechanicznych. Zakaz ten został
orzeczony na okres 10 lat i rozpoczął swój bieg w dniu uprawomocnienia się wyroku- 22.03.2016r.
W dniu 1 czerwca 2016r. Starosta Powiatowy w G. wydał decyzję(...), na mocy której cofnął oskarżonemu uprawnienia
do kierowania pojazdami wszystkich kategorii (decyzja Starosty (...) k. 12 )
Oskarżony K. B. przyznał się do popełnienia zarzucanego mu czynu i złożył wyjaśnienia zgodne z ustalonym stanem
faktycznym (wyjaśnienia oskarżonego k. 44).
W ocenie Sądu wyjaśnienia złożone przez oskarżonego nie budzą najmniejszych wątpliwości. Znajdują one
potwierdzenie w zgromadzonym w sprawie materiale dowodowym, w tym w protokole użycia alkometru (k. 2),
alcosensora (k. 3), notatce urzędowej (k. 1), co pozwala to na przyjęcie, że K. B. swoim zachowaniem wyczerpał
ustawowe znamiona występku opisanego w art. 178a § 4 kk i art. 180a kk.
Z art. 115 § 16 kk wynika, iż stan nietrzeźwości zachodzi, gdy zawartość alkoholu we krwi przekracza 0,5 promila albo
prowadzi do stężenia przekraczającego tę wartość lub zawartość alkoholu w 1 dm3 wydychanego powietrza przekracza
0,25 mg albo prowadzi do stężenia przekraczającego tę wartość. Już sam zatem tylko fakt prowadzenia pojazdu
w takim stanie pociąga za sobą wypełnienie znamion przestępstwa, chociażby pojazd był prowadzony całkowicie
prawidłowo, sprawca nie naruszył żadnej innej zasady bezpieczeństwa w ruchu i nie sprowadził konkretnego
niebezpieczeństwa. Jest ono dokonane w momencie uruchomienia pojazdu i podjęcia jazdy. Bacząc przy tym na
poczynione w sprawie niniejszej ustalenia, przyjąć należało, że oskarżony wyczerpał swoim zachowaniem znamiona
opisanego w art. 178a § 4 kk typu kwalifikowanego omawianego przestępstwa, albowiem był uprzednio skazany za
prowadzenie pojazdu mechanicznego w stanie nietrzeźwości oraz dopuścił się czynu w okresie obowiązywania zakazu
prowadzenia pojazdów mechanicznych orzeczonego w związku ze skazaniem za przestępstwo.
Nie budzi również wątpliwości kwestia, że oskarżony swoim zachowaniem wyczerpał znamiona przestępstwa z art.
180a kk. Przepis ten penalizuje bowiem zachowanie polegające na prowadzeniu pojazdu mechanicznego na drodze
publicznej, w strefie zamieszkania lub w strefie ruchu pomimo decyzji właściwego organu o cofnięciu uprawnienia do
kierowania pojazdami. Artykuł 180a kk obejmuje wszystkie wypadki cofnięcia uprawnienia od kierowania pojazdami
niezależnie od przyczyny, w tym także z powodu orzeczonego zakazu prowadzenia pojazdów.
Jeżeli sprawca, któremu zostały cofnięte uprawnienia kierowania pojazdami prowadzi w stanie nietrzeźwości lub pod
wpływem środka odurzającego pojazd mechaniczny na drodze publicznej, w strefie zamieszkania lub w strefie ruchu,
wyczerpuje znamiona przestępstwa z art. 178a § 1 kk i art. 180a kk i wówczas przyjmuje się kumulatywną kwalifikacje
obejmująca oba te przepisy (red. Stefański 2019, wyd. 23/R. A. Stefański).
Oskarżony dopuścił się przestępstwa z art. 178a§4 kk w warunkach recydywy z art. 64§1 kk, bo po upływie nieco ponad
10 miesięcy od odbycia kary pozbawienia wolności wymierzonej za przestępstwo z art. 178a§4 kk w sprawie IIK 459/15
w wymiarze 6 miesięcy pozbawienia wolności. Nadmienić należy, że karę pozbawienia wolności orzeczoną w sprawie
IIK 459/15 objęto wyrokiem łącznym Sądu Rejonowego w Giżycku z dnia 30 września 2016r. w sprawie IIK 286/16, w
którym wymierzono K. B. karę łączną 1 roku i 6 miesięcy pozbawienia wolności (wykonywana w okresie od 9.06.2016r.
do 8.05.2017r., wydruk z systemu NEO-SAD, k. 43)
Jednym z warunków, od spełnienia którego uzależniona jest możliwość przyjęcia, iż sprawca danego czynu dopuszcza
się go w warunkach powrotu do przestępstwa unormowanych w art. 64§1 kk jest ustalenie, że został on uprzednio
skazany za umyślne przestępstwo podobne na karę pozbawienia wolności w wymiarze co najmniej 6 miesięcy i że
odbył karę co najmniej w takiej wysokości. Jednocześnie w orzecznictwie przyjmuje się, iż przez tak orzeczoną karę
należy rozumieć zasadniczą, jednostkową karę pozbawienia wolności, która to kara w przypadku objęcia jej wyrokiem
łącznym musi być wymierzona chociażby za jedno z przestępstw poprzednich, do którego odnosi się podobieństwo
przestępstwa ponownego, właśnie w rozmiarze nie niższym niż 6 miesięcy (Wyrok Sądu Apelacyjnego w Lublinie z
dnia 25 czerwca 2012 r. II AKa 126/12 tak też uchwała SN z dnia 24 IV 1985 r. VI KZP 5/85 OSNKW 1985/7-8/54).
Przy wymiarze kary Sąd miał na uwadze wszelkie okoliczności podmiotowo- przedmiotowe sprawy, w tym znaczny
stopień nietrzeźwości oskarżonego oraz jego dotychczasową wielokrotną karalność (karta karna, k. 35-36). Historia
uprzednich skazań i odbytych przez K. B. kar wskazuje, że oskarżony nie wyciągnął żadnych wniosków. W dalszym
ciągu nie przestrzega porządku prawnego i obowiązujących norm prawnych, ewidentnie je lekceważąc, co oznacza, że
proces resocjalizacji nie powiódł się w przypadku oskarżonego. Z tego względu, zdaniem Sądu, w pełni uzasadnione
jest wymierzenie oskarżonemu kary 1 roku pozbawienia wolności.
Sąd orzekł wobec oskarżonego środek karny w postaci zakazu prowadzenia wszelkich pojazdów mechanicznych
dożywotnio, przez omyłkę jednak jako podstawę orzeczenia tego środka wskazał art. 42§3 kk, w sytuacji gdy winien
to być art. 42§4 kk. Na zasadzie art. 43a§2 kk Sąd orzekł wobec oskarżonego środek karny w postaci świadczenia
pieniężnego na rzecz Funduszu Pomocy Pokrzywdzonym oraz Pomocy Postpenitencjarnej w kwocie 10.000,00
złotych.
Mając na uwadze sytuację materialną oskarżonego, który pracuje dorywczo, zaś w perspektywie ma do odbycia
karę pozbawienia wolności, Sąd na zasadzie art. 624§1 kpk zwolnił go od zapłaty na rzecz Skarbu Państwa kosztów
sądowych.