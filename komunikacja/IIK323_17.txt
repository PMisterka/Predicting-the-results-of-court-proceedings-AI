Sygn. akt II K 323/17
2Ds.246.2017
WYROK
W IMIENIU RZECZYPOSPOLITEJ POLSKIEJ
Dnia 12 października 2017r.
Sąd Rejonowy w Lubaniu Wydział II Karny w składzie :
Przewodniczący SSR Tuliusz Stabryn
Protokolant Małgorzata Łasecka
przy udziale Prokuratora -
po rozpoznaniu w dniu 12.10.2017r. sprawy przeciwko
(...)
urodz. (...) w L.
syna S. i K. zd. Ł.
oskarżonego o to, że :
w dniu 03 maja 2017r. w L. woj. (...) prowadził na ulicy (...) samochód osobowy m-ki M. o nr rej. (...), nie stosując się
w ten sposób do decyzji administracyjnej Starosty (...) sygn. akt (...) z dnia 31 stycznia 2012r. o cofnięciu uprawnień
kategorii B do kierowania pojazdami mechanicznymi,
tj. o czyn z art. 180a k.k.
I. uznaje oskarżonego A. N. (1) za winnego popełnienia zarzucanego mu czynu opisanego w części wstępnej wyroku
stanowiącego występek z art. 180a k.k. i za to na podstawie art. 180a k.k. wymierza mu karę 3 (trzech) miesięcy
pozbawienia wolności,
II. na podstawie art. 627 kpk zasądza od oskarżonego na rzecz Skarbu Państwa koszty niniejszego postepowania, zaś
na podstawie art. 17 ust. 1 ustawy z dnia 23.06.1973 roku o opłatach w sprawach karnych nie wymierza mu opłaty.
UZASADNIENIE
Decyzją Starosty (...) nr (...) z dnia 31.01.2012 roku cofnięto uprawnieninia kat. B wydane A. N. (1) i skierowano go
na egzamin sprawdzający kwalifikacje do uzyskania prawa jazdy kat. B. Mimo to A. N. (1) nie przystąpił do takiego
egzaminu.
Dowód: decyzja Starosty (...) z dnia 31.01.2012 r k. 5;
wyjaśnienia oskarżonego A. N. k. 54, 34-35.
W dniu 3.05.2017 roku w L., na ul. (...), funkcjonariusze policji zatrzymali do kontroli pojazd marki M. o nr rej. (...).
W trakcie kontroli okazało się, iż kierującym pojazdem był A. N. (1), któremu Starosta (...) cofnął uprawnienie do
kierowania pojazdami kat. B. A. N. (1) był uprzednio wielokrotnie karany, w tym trzy krotnie za przestępstwo z art.
180a kk.
Dowód: informacje o karalności k. 6-9;
wyjaśnienia oskarżonego A. N. k. 54, 34-35.
Oskarżony A. N. (1) przyznał się do popełnienia zarzucanego mu czynu. W swoich wyjaśnieniach podkreślił, iż nie ma
czasu na wyrobienie prawa jazdy i przepuszczał, „iż będę dostawał za to karę grzywny, że będę płacił i będzie ok”.
Tłumaczenie oskarżonego wskazuje na jego wysoką demoralizację i brak potrzeby podporządkowania się norm
prawnym, w tym wydanym orzeczeniom przez organy administracji państwowej. Zdaniem Sądu postawa oskarżonego
wskazuje, iż, żyje on w przeświadczeniu, że może swobodnie naruszać ustalony porządek prawny, albowiem zawsze
spotka go za to kara o charakterze wolnościowym, w tym przypadku kara grzywny.
Wyjaśnienia oskarżonego nie budzą żadnych zastrzeżeń, korelują one z zebranym materiałem dowodowym w sprawie,
a w szczególności z decyzją Starosty (...). Uzupełnione informacją o karalności tworzą dokładny obraz zaistniałego
zdarzenia i postawy sprawcy wobec obowiązujących przepisów prawa i orzeczeń organów państwowych.
W tym stanie rzeczy Sąd uznał, iż okoliczności sprawy i wina oskarżonego nie budzą żadnych wątpliwości. Oskarżony
A. N. (1) swoim zachowaniem wyczerpał ustawowe znamiona zarzucanego mu czynu z art. 180a kk.
Przepis ten penalizuje odpowiedzialność sprawcy, który prowadzi pojazd mechaniczny na drodze publicznej, nie
stosując się do decyzji właściwego organu o cofnięciu uprawnienia do kierowania pojazdami. Tym samym A. N. (1)
kierując samochodem po drodze wbrew decyzji Starosty (...) wyczerpał przesłanki odpowiedzialności za czyn z art.
180a kk.
Wymierzając A. N. (1) na podstawie art. 180a kk karę 3 miesięcy pozbawienia wolności Sąd miał na uwadze jego
dotychczasowy charakter i sposób życia, jego uprzednia wielokrotną karalność, w tym za przestępstwa z art. 180a
kk, znaczny stopień społecznej szkodliwości zarzucanego mu czynu, przejawiający się lekceważącym stosunkiem do
obowiązujących przepisów prawa oraz orzeczeń organów państwowych, brak skruchy.
W ocenie Sądu tak wymierzona kara jest adekwatna do stopnia zawinienia oskarżonego i czynić będzie zadość
społecznemu odczuciu sprawiedliwości.
Zdaniem Sądu wymierzenie innej kary byłoby niecelowe i rodziłoby w oskarżonym niepotrzebne przeświadczenie
o tolerowaniu takiego zachowania przez wymiar sprawiedliwości, co w konsekwencji doprowadziłoby do eskalacji
jego przestępczego zachowania. Oskarżony musi zrozumieć, iż każde zachowanie sprzeczne z prawem będzie niosło
za sobą odpowiednią sankcję prawną. Mimo stosowania wobec niego różnego rodzaju kar, oskarżony nie widzi
potrzeby podporządkowania swojego zachowania i życia obowiązującym normo prawnym i orzeczeniom organów
państwowych.
Na podstawie art. 627 kpk Sąd zasądził od oskarżonego na rzecz Skarbu Państwa koszty niniejszego postępowania
nie znajdując podstaw do zwolnienia go od ich poniesienia, zaś na podstawie art. 17 ust 1 ustawy z dnia 23.06.1973
roku o opłatach w sprawach karnych nie wymierzył mu opłaty uznając, iż jej poniesienie z uwagi na niewielki dochód
byłoby dla niego zbyt uciążliwe.