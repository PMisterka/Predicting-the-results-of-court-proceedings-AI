Sygn. akt VI K 177/18
WYROK
W IMIENIU RZECZYPOSPOLITEJ POLSKIEJ
Dnia 6 listopada 2018r.
Sąd Rejonowy w Lesku, Zamiejscowy Wydział VI Karny z siedzibą
w Ustrzykach Dolnych w składzie:
Przewodniczący SSR Lidia Różycka-Sroka
Protokolant Izabela Malinowska
po rozpoznaniu w dniach 16.10, 06.11.2018r. w Ustrzykach Dolnych, na rozprawie
sprawy
M. H. (1) s. J. i H. z domu F., ur. (...) w J. L., zam. (...) S. (...), obywatelstwa polskiego, nie karanego,
oskarżonego o to, że:
w dniu 29 lipca 2018 roku w miejscowości C., pow. (...), woj. (...) kierował motocyklem marki H. (...) o nr rej. (...) w
ruchu lądowym po drodze publicznej będąc w stanie nietrzeźwości – 0,31 mg/l alkoholu w wydychanym powietrzu
tj. o czyn z art. 178a §1 kk
I. na podstawie art. 66 §1 i §2 kk i art. 67 §1 kk postępowanie karne wobec oskarżonego M. H. (1) warunkowo
umarza na okres 2 (dwóch) lat próby,
II. na podstawie art. 67 §3 kk w zw. z art. 39 pkt 3 kk orzeka wobec oskarżonego M. H. (1) środek karny w postaci
zakazu prowadzenia pojazdów mechanicznych kat. A, w ruchu lądowym na okres 1(jednego) roku,
III. na podstawie art. 63 §4 kk na poczet orzeczonego środka karnego zalicza oskarżonemu M. H. (1) okres
zatrzymania prawo jazdy od dnia 29 lipca 2018r.,
IV. na podstawie art. 67 §3 kk w zw. z art. 43a §1 kk orzeka wobec oskarżonego M. H. (1) świadczenie pieniężne na
rzecz Funduszu Pomocy Pokrzywdzonym oraz Pomocy Postpenitencjarnej w wysokości 1.500 (jeden tysiąc pięćset)
złotych,
V. na podstawie art. 627 kpk oraz art. 7 ustawy „o opłatach w sprawach karnych” z dnia 23.06.1973 r. (Dz.U. z
1983r. Nr49, poz.223 z zm.) zasądza od oskarżonego na rzecz Skarbu Państwa koszty sądowe w kwocie 70,00
(siedemdziesiąt) złotych i opłatę sądową w kwocie 60,00 (sześćdziesiąt) złotych.
Sygn. akt VI K 177/18
UZASADNIENIE
wyroku z dnia 6 listopada 2018 roku
Sąd ustalił następujący stan faktyczny w sprawie:
Dnia 29 lipca 2018 roku w godzinach przedpołudniowych M. H. (1) kierował po drodze publicznej motocyklem
marki H. (...) o nr rej. (...). Jechał z miejscowości R. do C. wraz z żoną – M. H. (2). Poprzedniego wieczoru, podczas
rodzinnego spotkania spożywał alkohol w postaci 4 piw. W miejscowości C. M. H. (1) został zatrzymany do kontroli
przez funkcjonariuszy Policji L. G. (1) i M. G. (1). Przeprowadzone na miejscu badania na zawartość alkoholu w
wydychanym powietrzu wykazały w I. badaniu – 0,31 mg/l (godz. 10:30) i w II. badaniu – 0,30 mg/l (godz. 10:46).
Doprowadzonego następnie do Komendy Powiatowej Policji w U. M. H. (1) przebadano ponownie z wynikiem 0,27
mg/l (godz. 11:00).
Powyższy stan faktyczny sąd ustalił na podstawie: protokołu badania staniu trzeźwości analizatorem wydechu (k- 2
i 4), świadectwa wzorcowania (k- 3), dowodów z dokumentów zawnioskowanych aktem oskarżenia, w tym danych o
karalności (k. 14) i danych osobowo-poznawczych (k. 34), zeznań świadków L. G. (1) (k. 60v-61), M. G. (1) (k. 61) i M.
H. (2) (k. 66v) oraz wyjaśnień oskarżonego M. H. (1) (k.65v-66).
Wiarygodność powyższych dowodów będzie przedmiotem rozważań w dalszej części niniejszego uzasadnienia.
Oskarżony M. H. (1) przyznał się do popełnienia zarzucanego mu czynu. Złożył wyjaśnienia, w których wskazał, iż dnia
poprzedzającego zatrzymanie spożywał alkohol, jednak rano czuł się dobrze i nie podejrzewał, że może być nietrzeźwy.
Do przejechania miał niewielką odległość. Tego dnia udawał się do kościoła, wraz z nim motorem podróżowała żona, z
kolei w jadącym z przodu samochodzie znajdowali się jego rodzice i dzieci. ( wyjaśnienia oskarżonego M. H. k.65v-66).
Wyjaśnieniom oskarżonego sąd dał wiarę w całości, gdyż są spójne, logiczne i korespondują z pozostałym
zgromadzonym w sprawie materiałem dowodowym.
Również zeznania świadków L. G. (1) i M. G. (1) sąd uznał za wiarygodne w całości. Jako funkcjonariusze Policji
odbywający służbę w dniu zdarzenia, przeprowadzali kontrolę trzeźwości kierującego motocyklem. W złożonych
zeznaniach przedstawili stan faktyczny w sposób nie stwarzający wątpliwości co do przebiegu zdarzenia. Opisali
sam moment zatrzymania M. H. (1) oraz wyniki przeprowadzonych badań na zawartość alkoholu w wydychanym
powietrzu. (zeznania świadków L. G. k. 60v-61 i M. G. k. 61)
Świadek M. H. (2) jest żoną oskarżonego, a w dniu 29 lipca 2018 roku była pasażerką kierowanego przez niego
motocykla. Potwierdziła, iż M. H. (1) dzień przed zatrzymaniem spożywał alkohol w postaci piw, ale rano nie zdradzał
żadnych oznak nietrzeźwości. ( zeznania świadka M. K.- H.. 66v) W ocenie sądu zeznania tego świadka są spójne i
logiczne, korelują z wyjaśnieniami oskarżonego, zatem także należało dać im wiarę w całości.
Pozostałym dowodom z dokumentów, w tym danym o karalności oskarżonego (k-14) sąd także dał wiarę w całości,
uznając iż zostały sporządzone przez uprawnione do tego podmioty, a prawdziwość danych w nich zawartych nie była
kwestionowana w toku postępowania.
W świetle zgromadzonego w sprawie materiału dowodowego stwierdzić należy, iż oskarżony swoim zachowaniem
wyczerpał znamiona czynu z art. 178a §1 kk. Przestępstwo ze wskazanego przepisu popełnia ten, kto znajdując się w
stanie nietrzeźwości prowadzi pojazd mechaniczny w ruchu lądowym. W rozumieniu art. 115 §16 kk stan nietrzeźwości
zachodzi, gdy zawartość alkoholu we krwi przekracza 0,5 promila lub 0,25 mg w 1 dm3 wydychanego powietrza.
Nie ulega wątpliwości, że oskarżony M. H. (1) kierował motocyklem po drodze publicznej, a stężenie alkoholu w
wydychanym powietrzu, uwzględniając wynik każdego badania wskazuje na jego stan nietrzeźwości.
Mając na uwadze powyższe sąd uznał oskarżonego za winnego popełnienia czynu zarzucanego mu aktem oskarżenia.
Jednocześnie stwierdził, iż zachodzą wszystkie przesłanki z art. 66 §1 kk, umożliwiające zastosowanie wobec
oskarżonego instytucji warunkowego umorzenia postępowania karnego.
Zgodnie z treścią wskazanego przepisu sąd może warunkowo umorzyć postępowanie karne, jeżeli wina i społeczna
szkodliwość czynu nie są znaczne, okoliczności jego popełnienia nie budzą wątpliwości, a postawa sprawcy
niekaranego za przestępstwo umyślne, jego właściwości i warunki osobiste oraz dotychczasowy sposób życia
uzasadniają przypuszczenie, że pomimo umorzenia postępowania będzie przestrzegał porządku prawnego, w
szczególności nie popełni przestępstwa. Warunkowe umorzenie postępowania zostało przez ustawodawcę zastrzeżone
dla występków zagrożonych karą pozbawienia wolności nieprzekraczającą 5 lat pozbawienia wolności.
W ocenie sądu, w niniejszej sprawie okoliczności popełnienia czynu nie budzą wątpliwości. Oskarżony przyznał się do
zarzucanego mu czynu, a przebieg zdarzenia w spójnych zeznaniach potwierdzili wszyscy świadkowie.
Uznając, że wina i społeczna szkodliwość czynu nie są znaczne, sąd wziął pod uwagę fakt, iż przekroczenie przez
oskarżonego warunkującego odpowiedzialność karną za przestępstwo progu stężenia alkoholu w organizmie było
niewielkie (0,31 mg/l w I. badaniu, przy granicy wynoszącej 0,25 mg/l). Ponadto, oskarżony poruszał się po drodze
publicznej na jej niedługim odcinku, w niedzielnych godzinach przedpołudniowych, kiedy natężenie ruchu jest
niewielkie, zatem nie stwarzał poważnego, bezpośredniego zagrożenia dla innych uczestników ruchu drogowego.
M. H. (1) nie był dotąd karany, a jego dotychczasowy sposób życia, właściwości i warunki osobiste pozwalają
przypuszczać, iż pomimo umorzenia postępowania będzie przestrzegał porządku prawnego, a w szczególności nie
popełni przestępstwa. Oskarżony ma 42 lata, posiada wyższe wykształcenie, pracuje jako technolog laborant w
Zakładzie (...) w J. L.. Wraz z żoną i dwójką dzieci w wieku 13 i 8 lat mieszka w małej miejscowości, z ograniczonym
dostępem do komunikacji publicznej. Jedna z córek jest niepełnosprawna, wymaga szczególnej opieki i częstych
wizyt u lekarzy. Z powyższego wynika, iż oskarżony jest osobą dojrzałą i prowadzi stabilny tryb życia. W ocenie
sądu popełnienie przez niego czynu zabronionego miało charakter epizodyczny i można się spodziewać, że pomimo
warunkowego umorzenia postępowania będzie przestrzegał porządku prawnego.
Stosując instytucję warunkowego umorzenia postępowania, w myśl art. 67 §1 kk sąd wyznaczył oskarżonemu okres 2
lat próby, uznając iż czas ten jest wystarczający dla weryfikacji postawy oskarżonego.
Na podstawie art. 67 §3 kk w zw. z art. 39 pkt 3 kk sąd orzekł wobec M. H. (1) środek karny w postaci zakazu
prowadzenia pojazdów mechanicznych kat. A w ruchu lądowym na okres 1 roku, zaliczając na jego poczet okres
rzeczywistego zatrzymania prawo jazdy od dnia 29 lipca 2018 roku. W ocenie sądu czas trwania tego środka karnego
jest adekwatny do społecznej szkodliwości czynu, jakiego dopuścił się oskarżony. Wobec oskarżonego zasadnym było
ograniczenie zakazu prowadzenia pojazdów do określonej kategorii. Oskarżony mieszka w małej miejscowości, z
ograniczonym dostępem do komunikacji publicznej. Na co dzień musi dojeżdżać do pracy w mieście, odwożąc również
żonę i dzieci do szkoły. W tej sytuacji całkowite pozbawienie uprawnień do prowadzenia pojazdów mechanicznych
spowodowałoby dla oskarżonego i jego rodziny zbyt ciężkie skutki i było niewspółmierne do wagi popełnionego czynu.
Zgodnie z art. 67 §3 kk w zw. z art. 43a §1 kk sąd orzekł wobec oskarżonego świadczenie pieniężne na rzecz Funduszu
Pomocy Pokrzywdzonym oraz Pomocy Postpenitencjarnej w wysokości 1.500 złotych, uznając, iż kwota ta w stosunku
do osiąganych przez oskarżonego dochodów nie jest nadmierna.
O kosztach orzeczono w pkt V. wyroku w oparciu o wskazane w nim przepisy prawa.