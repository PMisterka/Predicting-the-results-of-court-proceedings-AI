Sygn. akt VI K 207/18
WYROK
W IMIENIU RZECZYPOSPOLITEJ POLSKIEJ
Dnia 14 maja 2019r.
Sąd Rejonowy w Lesku, Zamiejscowy Wydział VI Karny z siedzibą w Ustrzykach Dolnych w składzie:
Przewodniczący SSR Lidia Różycka- Sroka
Protokolant stażysta Daniel Superson
po rozpoznaniu w dniach 27.11.208r.,24.01.,21.03.,14.05.2019r. w Ustrzykach Dolnych, na rozprawie
sprawy
E. M. (1) - s. R. i J. z domu R., ur. (...) w S., zam. U., ul. (...), obywatelstwa polskiego, nie karanego, pesel (...)
oskarżonego o to, że:
w dniu 12 sierpnia 2018r. w miejscowości U., pow. (...), woj. (...) nieumyślnie naruszył zasady bezpieczeństwa w
ruchu lądowym w ten sposób, że kierując samochodem osobowym marki V. (...) o nr rej. (...) w wyniku niedostatecznej
obserwacji drogi i niezachowania szczególnej ostrożności podczas wyjeżdżania z drogi podporządkowanej na
skrzyżowaniu dróg nie ustąpił pierwszeństwa przejazdu kierującej motocyklem marki D. (...) o nr rej. (...) E. D. (1)
w wyniku czego odniosła ona obrażenia ciała w postaci złamania guzowatości kości piszczelowej prawej z krwiakiem
śródstawowym, złamania głowy kości strzałkowej prawej, stłuczenia obu stawów kolanowych z otarciem naskórka i
ogólnych stłuczeń ciała skutkujące rozstrojem zdrowia i naruszeniem sprawności narządu ruchu na okres powyżej dni
7 w myśl art. 157 §1 kk
tj. o czyn z art. 177 §1 kk
I. u z n a j e oskarżonego E. M. (1) za winnego czynu zarzucanego mu aktem oskarżenia, a stanowiącego przestępstwo
z art. 177 §1 kk i za to na podstawie art. 177 §1 kk
s k a z u j e
go na karę 4 (czterech) miesięcy pozbawienia wolności,
II. na podstawie art. 69 §1 i §2 kk i art. 70 §1 kk wykonanie orzeczonej oskarżonemu E. M. (1) kary pozbawienia
wolności warunkowo zawiesza na okres 2 (dwóch) lat próby,
III. na podstawie art. 42 §1 kk w zw. z art. 43 §1 kk orzeka wobec oskarżonego E. M. (1) środek karny w postaci
zakazu prowadzenia wszelkich pojazdów mechanicznych w ruchu lądowym na okres 1(jednego) roku,
IV. na podstawie art. 43 §3 kk zobowiązuje oskarżonego E. M. (1) do zwrotu dokumentu uprawniającego do
prowadzenia pojazdów do właściwego według miejsca zamieszkania Wydziału Komunikacji i Drogownictwa,
V. na podstawie art. 72 §1 pkt. 2 kk zobowiązuje oskarżonego E. M. (1) do przeproszenia pokrzywdzonej,
VI. na podstawie art. 46 §1 kk orzeka od oskarżonego E. M. (1) na rzecz pokrzywdzonej E. D. (1) zadośćuczynienie
w wysokości 8.000 (ośmiu tysięcy) złotych,
VII. na podstawie art. 627 kpk zasądza od oskarżonego E. M. (1) na rzecz oskarżyciela posiłkowego E. D. (2)
poniesione koszty ustanowienia pełnomocnika procesowego w kwocie 3.075,00 (trzy tysiące siedemdziesiąt pięć)
złotych brutto.
VIII. na podstawie art. 627 kpk oraz art. 17 ust. 1 ustawy „o opłatach w sprawach karnych” z dnia 23.06.1973 r. (Dz.U.
z 1983r. Nr49, poz.223 z zm.) zasądza od oskarżonego na rzecz Skarbu Państwa koszty sądowe w kwocie 1030,37
(tysiąc trzydzieści, 37/100) złotych i zwalnia od uiszczenia opłaty sądowej.
Sygn. akt VI K 207/18
UZASADNIENIE
wyroku z dnia 14 maja 2019 roku
Na podstawie zgromadzonego materiału dowodowego sąd ustalił następujący stan faktyczny w niniejszej sprawie:
W dniu 12 sierpnia 2018 roku w godzinach popołudniowych E. M. (1) kierując samochodem osobowym marki V. (...)
o nr rej. (...) poruszał się ul. (...) II w U. w kierunku centrum miasta. Na miejscu pasażera z przodu siedziała jego
konkubina M. R. (1). Warunki drogowe tego dnia były bardzo dobre, było słonecznie i sucho. Mężczyzna dojechał
do skrzyżowania z ul. (...) po czym zatrzymał się, chcąc skręcić w lewo z drogi podporządkowanej na drogę główną
z pierwszeństwem przejazdu i jechać dalej w kierunku centrum U.. W tym samym czasie ulicą (...) w przeciwnym
kierunku poruszała się kierująca motocyklem marki D. (...) o nr rej. (...) E. D. (1). E. M. (1) rozpoczął wykonywanie
manewru włączania się do ruchu, nie upewniwszy się wcześniej dostatecznie dokładnie czy z lewej strony nie nadjeżdża
jakiś pojazd. Skręcając w lewo, wyjechał na drogę z pierwszeństwem przejazdu, a gdy jego samochód znajdował się
na prawym pasie ruchu patrząc w kierunku U., w przód pojazdu uderzył bokiem motocykl kierowany przez E. D.
(1). Kobieta ta, na wysokości przystanku autobusowego zauważyła wyjeżdżający z bocznej drogi po jej prawej stronie
pojazd i zdecydowała się wyminąć go z lewej strony. Sądziła, że kierowca w końcu ją zauważy i zatrzyma swój pojazd,
umożliwiając jej bezkolizyjny przejazd. E. M. (1) kontynuował jednak jazdę, hamując dopiero po zderzeniu. W wyniku
uderzenia, E. D. (1) przeleciała przez kierownicę i upadła na prawy bok, nieopodal motocykla. Była przytomna, ale
uskarżała się na ból w prawej nodze. Sytuację obserwowali idący wówczas chodnikiem A. K. (1) i jej mąż P. K. (1), którzy
udzielili poszkodowanej pomocy i wezwali pogotowie. E. M. (1) wysiadł z samochodu zszokowany sytuacją i także pytał
o zdrowie motocyklistki, mówiąc że nie wie jak doszło do wypadku, bo nie zauważył jadącego z lewej strony motoru.
Na miejsce zdarzenia przybyła straż pożarna, funkcjonariusze Policji K. D. i G. K. oraz pogotowie ratunkowe. E. D. (1)
została przetransportowana do szpitala. W wyniku zdarzenia doznała obrażeń ciała w postaci złamania guzowatości
kości piszczelowej prawej z krwiakiem śródstawowym, złamania głowy kości strzałkowej prawej, stłuczenia obu
stawów kolanowych z otarciem naskórka i ogólnych stłuczeń ciała, skutkujących rozstrojem zdrowia i naruszeniem
sprawności narządu ruchu na okres powyżej 7 dni.
Oskarżony E. M. (1) - 52 lata, rozwiedziony, ojciec 2 dzieci w wieku 25 i 26 lat. Posiada średnie wykształcenie, z zawodu
jest zootechnikiem. Utrzymuje się z renty chorobowej w kwocie 960 złotych miesięcznie. Jest właścicielem samochodu
marki V. (...), współwłaścicielem domu w S. oraz współwłaścicielem domu w K.. Dotychczas nie był karany. (dane o
karalności oskarżonego k. 70)
Powyższy stan faktyczny sąd ustalił na podstawie następujących dowodów: protokołu oględzin miejsca wypadku (k.
3-5a), protokołów oględzin pojazdu (6-9), dokumentacji medycznej E. D. (1) (k. 38-57, 135-145), opinii sądowo-
lekarskiej lek. med. J. B. (k. 59), opinii biegłego z zakresu techniki samochodowej i ruchu drogowego mgr inż. L. S. (k.
108-113), opinii ustnej uzupełniającej (k. 146-147v) oraz zeznań świadków E. D. (1) (k. 92-93v), A. K. (1) (k. 93v-94),
M. R. (1) (k. 94-95), K. D. (k. 100v-101), G. K. (k. 101-101v), P. K. (1) (k. 30-31) oraz częściowo wyjaśnień oskarżonego
E. M. (1) (k. 90v-91).
Oskarżony E. M. (1) nie przyznał się do zarzucanego mu czynu. Złożył wyjaśnienia, w których wskazał, iż zatrzymał
swój samochód przy skrzyżowaniu ulic (...) z J. P. II, że przed wykonaniem skrętu w lewo porozglądał się w obie strony
i po lewej, w okolicy przejścia dla pieszych obok przystanku autobusowego zauważył zbliżający się motocykl. Uznał,
że zdąży przed nim wyjechać na drogę z pierwszeństwem przejazdu, jednak gdy jego samochód przekroczył oś jezdni
poczuł silne uderzenie z przodu. Wyjaśnił, że gdyby kierująca motocyklem nie dodała gazu i nie zjechała na lewy pas
ruchu tylko jechała prosto zgodnie ze swoim kierunkiem jazdy, do zderzenia by nie doszło, bowiem odległość jaka
dzieliła te dwa pojazdy była wystarczająca do tego, by zdążył wykonać manewr włączenia się do ruchu w kierunku
centrum U.. (wyjaśnień oskarżonego E. M. k. 90v-91).
Wyjaśnienia oskarżonego sąd uznał za niewiarygodne w części odnoszącej się do jego udziału w zdarzeniu, jak
również sprzeczne z pozostałym zgromadzonym w sprawie materiałem dowodowym. W szczególności nie korelują
z wiarygodnymi zeznaniami świadków zdarzenia twierdzenia jakoby oskarżony widział zbliżający się motocykl i
postanowił mimo to wyjechać na drogę główną, przekonany że zdąży uniknąć zderzenia. W ocenie sądu wyjaśnienia
oskarżonego realizują jedynie przyjętą przez niego linię obrony polegającą na przerzuceniu odpowiedzialności za
zdarzenie na pokrzywdzoną.
Pokrzywdzona E. D. (1) w sposób szczegółowy i spójny opisała przebieg zdarzenia. Wskazała, iż poruszając się ulicą
(...), w okolicy przystanku autobusowego zauważyła wyjeżdżający z prawej strony samochód. Ponieważ świadek
zdawała sobie sprawę z tego, że w motocyklu nagłe hamowanie do zatrzymania może grozić przerzuceniem kierującego
przez kierownicę, zaczęła hamować lekko w nadziei, że kierowca ją zauważy i zatrzyma się, a ona ominie go z lewej
strony. Zdaniem świadka, w tej sytuacji był to prawidłowy odruch ratunkowy. Niestety kierowca nie zauważył jadącego
z lewej strony motocykla i doszło do kolizji obu pojazdów. W wyniku zdarzenia pokrzywdzona doznała rozległego
złamania prawej nogi oraz uszkodzenia stawu kolanowego, przebywała najpierw w szpitalu, a później długo na
zwolnieniu lekarskim. Podała, iż oskarżony odwiedził ją dwa razy w szpitalu i przeprosił za to co się stało, tłumacząc iż
nie zauważył jej i nie wie jak doszło do wypadku.( zeznania świadka E. D. k. 92-93v) A. K. (1) i P. K. (1) byli naocznymi
świadkami zdarzenia. Oboje poruszali się chodnikiem po prawej stronie ul. (...), w kierunku U.. W pewnym momencie,
gdy znajdowali się na wysokości przystanku autobusowego zauważyli nadjeżdżający od strony miasta motocykl, jak
również próbujący włączyć się do ruchu z ulicy podporządkowanej samochód. Podali, że kierujący samochodem ruszył
skręcając w lewo i mniej więcej na środku drogi uderzył w motocyklistę. Wskazali, iż oskarżony wysiadł z samochodu
i przyznał, że nie widział pokrzywdzonej. (zeznania świadków A. K. k. 93v-94, i P. K. k. 30-31) Świadek M. R. (1) jest
konkubiną E. M. (1) i w dniu zdarzenia podróżowała razem z nim samochodem, siedząc na miejscu pasażera z przodu.
W swoich zeznaniach wskazała, iż przed włączeniem się do ruchu na drogę główną popatrzyła w prawą i lewą stronę, i
nie widziała nadjeżdżającej motocyklistki. Zeznała, że zarówno ona jak i oskarżony po zderzeniu byli w szoku, a E. M.
(1) powiedział do niej: „tam jej nie było”, mając na myśli kierującą motocyklem. ( zeznania świadka M. R. (k. 94-95)
Zeznaniom powyżej powołanych świadków sąd dał wiarę w całości, uznając je za spójne, logiczne i korespondujące z
pozostałym zgromadzonym w sprawie materiałem dowodowym.
Na aprobatę zasługują również zeznania świadków K. D. (k. 100v-101) i G. K. (k. 101-101v). Są oni funkcjonariuszami
Policji, którzy pełnili służbę w dniu zdarzenia. Na miejscu dokonali rozpytania świadków, z których relacji wynikało, że
jadącej z pierwszeństwem motocyklistce drogę zajechał samochód wyjeżdżający z drogi podporządkowanej. Zeznali,
iż kierujący samochodem mówił do nich na miejscu zdarzenia, że nie widział kierującej motocyklistki i dlatego
zdecydował się na manewr skrętu i włączenia do ruchu. Natomiast pokrzywdzona podała im, że próbowała uniknąć
zdarzenia zjeżdżając na lewy pas w nadziei, że samochód zatrzyma się i zdoła go ominąć, co policjanci ocenili jako
słuszną decyzję. Zeznaniom tych świadków sąd dał wiarę w całości, uznając je za spójne i logiczne.
Pozostałym dowodom z dokumentów, w szczególności w postaci opinii biegłego z zakresu techniki samochodowej
i ruchu drogowego, dokumentacji medycznej dotyczącej pokrzywdzonej oraz opinii sądowo-lekarskiej, jak również
protokołom oględzin sąd dał wiarę w całości. Zostały one sporządzone przez uprawnione do tego podmioty, a
prawdziwość danych w nich zawartych nie była kwestionowana w toku postępowania.
Mając na uwadze wyniki przeprowadzonego w niniejszej sprawie postępowania dowodowego, sąd uznał oskarżonego
E. M. (1) za winnego popełnienia czynu zarzucanego mu aktem oskarżenia, stanowiącego przestępstwo z art. 177 §1 kk.
W myśl wskazanego przepisu przestępstwo popełnia ten, kto naruszając, chociażby nieumyślnie, zasady
bezpieczeństwa w ruchu lądowym, wodnym lub powietrznym, powoduje nieumyślnie wypadek, w którym inna osoba
odniosła obrażenia ciała określone w art. 157 §1 kk. Realizacja znamion strony przedmiotowej polega na naruszeniu
zasad bezpieczeństwa w ruchu, zawartych zarówno w przepisach, jak i wynikających z istoty bezpieczeństwa w ruchu
oraz wywołaniu skutku w postaci co najmniej średniego uszczerbku na zdrowiu, tj. naruszenie czynności narządu ciała
lub rozstrój zdrowia inny niż wskazany w art. 156 §1 kk, ale jednocześnie trwający dłużej niż 7 dni. Przypisanie sprawcy
popełnienia omawianego przestępstwa wymaga wykazania związku przyczynowego pomiędzy jego zachowaniem
a skutkiem, który można sprowadzić do udzielenia odpowiedzi na pytanie, czy przestrzeganie zasady, którą
sprawca naruszył ustrzegłoby go przed sprowadzeniem skutku. Odnośnie strony podmiotowej, naruszenie zasad
bezpieczeństwa może nastąpić umyślnie albo nieumyślnie.
W niniejszej sprawie nie ulega wątpliwości, iż oskarżony E. M. (1) swoim zachowaniem zrealizował znamiona czynu
z art. 177 §1 kk. Wyjeżdżając z drogi podporządkowanej na drogę główną nie upewnił się dostatecznie czy ma wolną
przestrzeń do wykonania tego manewru i czy drogą z pierwszeństwem przejazdu nie poruszają się inne pojazdy. Nie
ustąpił pierwszeństwa jadącej prawym pasem motocyklistce i wyjechał tuż przed nią, doprowadzając do zderzenia.
Ponadto, wykonując manewr włączania się do ruchu na ul. (...) nie zachował szczególnej ostrożności, bowiem powinien
kilkukrotnie upewnić się, czy z lewej i prawej strony w bliskiej odległości nie znajdują się pojazdy uniemożliwiające
wyjazd i to zarówno przed ruszeniem jak i w trakcie wykonywania tego manewru. Gdyby to zrobił, z pewnością
zauważyłby nadjeżdżający motocykl i mógłby zatrzymać samochód wcześniej, unikając zderzenia, bowiem poruszał
się z niewielką prędkością. Tym samym, swoim zachowaniem naruszył regułę bezpieczeństwa wyrażoną w art. 17 ust.
2 ustawy Prawo o ruchu drogowym.
W wyniku zderzenia z samochodem jadąca motorem pokrzywdzona upadła, doznając obrażeń ciała w postaci
złamania guzowatości kości piszczelowej prawej z krwiakiem śródstawowym, złamania głowy kości strzałkowej
prawej, stłuczenia obu stawów kolanowych z otarciem naskórka i ogólnych stłuczeń ciała. Zgodnie z opinią sądowo-
lekarską lek. med. J. B., obrażenia te spowodowały u niej rozstrój zdrowia i naruszenie czynności narządu ruchu na
okres przekraczający 7 dni. (opinia sądowo-lekarskiej lek. med. J. B. (k. 59).
W okolicznościach niniejszej sprawy bezsporne pozostaje istnienie związku przyczynowego pomiędzy zachowaniem
sprawcy a skutkiem w postaci obrażeń odniesionych przez pokrzywdzoną. Jak wynika z opinii przedstawionej przez
biegłego z zakresu techniki samochodowej i ruchu drogowego mgr inż. L. S. „podstawowym czynnikiem mającym
wpływ na zaistnienie wypadku nie była prędkość motocykla ani jego manewr obronny, lecz niezachowanie szczególnej
ostrożności przez kierującego samochodem podczas włączania się do ruchu i nieustąpienie pierwszeństwa kierującej
motocyklem”. ( opinii biegłego z zakresu techniki samochodowej i ruchu drogowego mgr inż. L. S. k. 108-113) Gdyby
bowiem E. M. (1) ustąpił kierującej motocyklem E. D. (1) pierwszeństwo przejazdu i nie wyjechał na ul. (...) tuż przed
motocykl lub rozejrzał się w trakcie manewru i zatrzymał samochód, nie doszłoby do zderzenia pojazdów. Powołując
się ponownie na opinię biegłego przedstawiającą rekonstrukcję wypadku stwierdzić należy, iż pokrzywdzona w żaden
sposób nie przyczyniła się do zaistniałej sytuacji, a zmniejszając prędkość i podejmując próbę ominięcia samochodu
oskarżonego z lewej strony dokonała prawidłowej oceny sytuacji i wyboru manewru ratunkowego. Jako uczestnik
ruchu drogowego poruszający się drogą z pierwszeństwem przejazdu była uprawniona do jazdy bez konieczności
przepuszczania innych pojazdów.
W ocenie sądu oskarżony zarzucanego mu czynu dopuścił się nieumyślnie. Z wiarygodnych zeznań świadków wynika
bowiem, że po zdarzeniu był w szoku, twierdził, że nie widział motocyklistki i nie wie jak mogło dojść do zdarzenia.
Czyn z art. 177 §1 kk zagrożony jest karą pozbawienia wolności do lat 3. Mając na uwadze dyrektywy wymiaru kary
wymienione w przepisie art. 53 kk sąd wymierzył oskarżonemu karę 4 (czterech) miesięcy pozbawienia wolności,
zawieszając jej wykonanie na okres 2 (dwóch) lat próby.
W ocenie sądu orzeczona kara takiego rodzaju i w takim wymiarze jest adekwatna do stopnia winy i społecznej
szkodliwości czynu. W tym zakresie wzięto pod uwagę zarówno rozmiar i rodzaj wyrządzonej szkody, tj. obrażenia
ciała jakich doznała pokrzywdzona oraz uszkodzenie motocykla, naruszenie przez oskarżonego podstawowych reguł
bezpieczeństwa, ale jednocześnie fakt, iż sprawca działał nieumyślnie.
Do okoliczności łagodzących sąd zaliczył wcześniejszą niekaralność oskarżonego. (karta karna k. 70)
Jako okoliczność obciążającą potraktował natomiast zachowanie sprawcy po popełnieniu przestępstwa, w tym próbę
zrzucenia odpowiedzialności za zdarzenie na pokrzywdzoną w toku postępowania sądowego, pomimo wcześniejszych
wizyt w szpitalu i przeproszenia E. D. (1).
Na podstawie art. 42 §1 kk w zw. z art. 43 §1 kk sąd orzekł wobec oskarżonego E. M. (1) środek karny w postaci
zakazu prowadzenia wszelkich pojazdów mechanicznych w ruchu lądowym na okres 1 (jednego) roku, zobowiązując
go jednocześnie do zwrotu dokumentu uprawniającego do prowadzenia pojazdów do właściwego według miejsca
zamieszkania Wydziału Komunikacji i Drogownictwa. W ocenie sądu orzeczenie tego środka karnego jest konieczne
z uwagi na postawę oskarżonego po popełnieniu przestępstwa. E. M. (1) nie dostrzegał bowiem wadliwości swojego
zachowania, twierdząc, że to pokrzywdzona naruszyła przepisy ruchu drogowego, dodając gazu na widok jego
samochodu i zjeżdżając na lewy pas z przekroczeniem linii podwójnej ciągłej.
Na podstawie art. 72 §1 pkt 2 kk sąd zobowiązał oskarżonego E. M. (1) do przeproszenia pokrzywdzonej, zaś w myśl art.
46 §1 kk orzekł od oskarżonego na rzecz pokrzywdzonej E. D. (1) zadośćuczynienie w wysokości 8.000 (ośmiu tysięcy)
złotych. Pokrzywdzona w wyniku zdarzenia musiała przejść liczne badania i zabiegi, na dowód czego przedstawiła
stosowną dokumentację medyczną. Przez 60 pierwszych dni przyjmowała zastrzyki przeciwzakrzepowe, początkowo
poruszała się w ortezie i o kulach, a do wykonywania codziennych czynności potrzebowała pomocy innych osób. W
dalszym ciągu odczuwa skutki wypadku, bowiem przyjmuje leki przeciwbólowe, czeka ją zabieg rekonstrukcji kolana
i kolejna rehabilitacja. Do tej pory na leczenie wydała z własnych środków kwotę 1.500 złotych. W ocenie Sądu
zadośćuczynienie w orzeczonej kwocie zrekompensuje E. D. (1) krzywdy i cierpienia jakich doznała w wyniku wypadku.
Na podstawie art. 627 kpk sąd zasądził od oskarżonego E. M. (1) na rzecz oskarżyciela posiłkowego E. D. (2)
poniesione koszty ustanowienia pełnomocnika procesowego w kwocie 3.075,00 (trzy tysiące siedemdziesiąt pięć)
złotych brutto, zgodnie z rachunkiem przedłożonym przez pełnomocnika, uznając iż koszty te odpowiadają nakładowi
pracy pełnomocnika w niniejszej sprawie.
Na podstawie art. 627 kpk oraz art. 17 ust. 1 ustawy „o opłatach w sprawach karnych” z dnia 23.06.1973 r. (Dz.U. z
1983r. Nr49, poz.223 z zm.) sąd zasądził od oskarżonego na rzecz Skarbu Państwa koszty sądowe w kwocie 1030,37
(tysiąc trzydzieści, 37/100) złotych i zwolnił od uiszczenia opłaty sądowej. E. M. (1) osiąga miesięczne dochody, z
których w ocenie sądu będzie w stanie ponieść zasądzone koszty bez uszczerbku dla utrzymania siebie i rodziny.