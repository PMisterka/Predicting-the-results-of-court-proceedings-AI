Sygn. akt VI K 164/16
WYROK
W IMIENIU RZECZYPOSPOLITEJ POLSKIEJ
Dnia 21 sierpnia 2017r.
Sąd Rejonowy w Lesku, Zamiejscowy Wydział VI Karny z siedzibą w Ustrzykach Dolnych w składzie:
Przewodniczący SSR Daniel Radwański
Protokolant Izabela Malinowska
po rozpoznaniu w dniach 08.11.2016r., 06.12.2016r., 16.05.2017r., 21.08.2017r., w Ustrzykach Dolnych, na rozprawie
sprawy
C. K. (1) s. K. i M. z domu K. ur. (...) w Ż., zam. (...), (...)-(...) L., obywatelstwa polskiego, nie karanego, PESEL (...)
oskarżonego o to, że:
w dniu 28 czerwca 2016r. w S. gm. L., pow. (...), woj. (...) kierował samochodem osobowym marki R. (...) o nr rej.
(...) po drodze publicznej, będąc w stanie nietrzeźwości – co najmniej 2,3 promila alkoholu we krwi
tj. o czyn z art. 178a §1 kk
I. u z n a j e oskarżonego C. K. (1) za winnego czynu zarzucanego mu aktem oskarżenia, a stanowiącego przestępstwo
z art. 178a §1 kk i za to na podstawie art. 178a §1 kk
s k a z u j e
go na karę 6 (sześciu) miesięcy pozbawienia wolności,
II. na podstawie art. 69 §1 i §2 kk i art. 70 §1 kk wykonanie orzeczonej oskarżonemu C. K. (1) kary pozbawienia
wolności warunkowo zawiesza na okres 3 (trzech) lat próby,
III. na podstawie art. 42 §2 kk w zw. z art. 43 §1 kk orzeka wobec oskarżonego C. K. (1) środek karny w postaci
zakazu prowadzenia wszelkich pojazdów mechanicznych w ruchu lądowym na okres 3(trzech) lat,
IV. na podstawie art. 63 §4 kk na poczet orzeczonego środka karnego zalicza oskarżonemu C. K. (1) okres
zatrzymania prawo jazdy od dnia 28 czerwca 2016r., do dnia 29 czerwca 2016r.,
V. na podstawie art. 43a §2 kk orzeka wobec oskarżonego C. K. (1) świadczenie pieniężne na rzecz Funduszu Pomocy
Pokrzywdzonym oraz Pomocy Postpenitencjarnej w wysokości 5.000 (pięć tysięcy) złotych,
VI. na podstawie art. 627 kpk oraz art. 17 ust. 1 ustawy „o opłatach w sprawach karnych” z dnia 23.06.1973 r. (Dz.U.
z 1983r. Nr49, poz.223 z zm.) zasądza od oskarżonego na rzecz Skarbu Państwa koszty sądowe w kwocie 886,81
(osiemset osiemdziesiąt sześć 81/100) złotych i zwalnia od uiszczenia opłaty sądowej.
Sygn. akt VI K 164/16
UZASADNIENIE
Wyroku z dnia 21 sierpnia 2017r.
Sąd ustalił następujący stan faktyczny:
Oskarżony C. K. (1) mieszka w S., w gminie L. w domu jednorodzinnym wraz z żoną i córką. W czerwcu 2016r. gościła
u nich A. P.. Oskarżony był posiadaczem dwóch samochodów: R. (...) o nr rej. (...) i czerwonego O..
W dniu 28 czerwca 2016r. około południa oskarżony C. K. (1) spożywał alkohol w towarzystwie znajomego P. G. i P. Ż.
w znajdującym się niedaleko jego domu budynku wielorodzinnym (tzw. hotelu) w S.. Około godziny 13:30 widziała go
tam mieszkająca w tym budynku J. D., która wtedy wychodziła do pracy. Ok. godz. 14 żona oskarżonego D. K. wyszła
z domu do gabinetu rehabilitacyjnego w L.. Miała wrócić ok. godz. 16-17. Jednak po zakończonej rehabilitacji poszła
odwiedzić koleżankę.
Oskarżony w bliżej nieustalonym czasie opuścił „hotel” i udał się w kierunku domu. Widział go z okna „hotelu” J.
O.. Oskarżony pozostawił na poboczu drogi obok „hotelu” swój samochód marki O. koloru czerwonego. Świadek
zwrócił uwagę na to, że oskarżony wybiegł z budynku, a następnie zataczając się szedł w kierunku domu. W związku
z zachowaniem się oskarżonego, J. O. domyślał się, że oskarżony jest w stanie nietrzeźwości.
C. K. (1) przebywając w domu bezskutecznie próbował połączyć się telefonicznie z żoną. Sytuacja ta zdenerwowała
go. Świadkiem tego była obecna w domu oskarżonego A. P.. O bliżej nieustalonej godzinie między godz. 17, a 18
oskarżony wsiadł do drugiego, znajdującego się na terenie gospodarstwa samochodu marki R. (...) o nr rej. (...) i jeździł
po okolicy. Jego jazda była szybka i wydawała się niebezpieczna J. O., który widział jak oskarżony bardzo szybko i
niebezpiecznie przejeżdżał tzw. drogą zakładową lasów państwowych, a następnie pojechał w kierunku L.. Ok. godz. 18
świadek zadzwonił do J. D., która miała wkrótce wracać samochodem do domu z pracy w L. i ostrzegł ją, że oskarżony
jest pijany, jeździ niebezpiecznie i pojechał w kierunku L.. Po niedługim czasie J. O. zobaczył, jak oskarżony znowu
jedzie drogą z kierunku leśnictwa R.. Widział, że samochód oskarżonego dojeżdżając do drogi publicznej relacji S.-L.
nie wyhamował przed skrzyżowaniem, przejechał przez jezdnię i wjechał na łąkę. Nie mogąc wjechać na w/w drogę
publiczną, oskarżony przejechał przez łąkę i wjechał na drogę Ż.-S., po czym wrócił nią na drogę S.-L. i pojechał do
domu. Wjeżdżając na posesję przejechał częściowo po trawniku przed domem pozostawiając ślady w postaci zdartej
trawy i wjechał do garażu. W tym czasie oskarżony był w stanie nietrzeźwości wynoszącym, co najmniej 2,3 promila
alkoholu we krwi.
Jakiś czas po zaparkowaniu R. (...) oskarżony poszedł po samochód O. koloru czerwonego i nim pojechał na drogę
leśną w kierunku leśnictwa R.. J. D. wróciła do domu ok. godz. 19 i wtedy była świadkiem, jak oskarżony ubrany w
koszulę o charakterystycznym seledynowym kolorze, kierował czerwonym O., który z piskiem opon skręcił z drogi
leśnej na drogę S.-L.. Gdy spotkała się z J. O., on opowiedział jej o tym, że oskarżony wjechał na łąkę. Wówczas J.
D. zadzwoniła na policję i złożyła zawiadomienie, że oskarżony w stanie nietrzeźwości i niebezpiecznie porusza się
po drodze.
Oskarżony pozostawił samochód O. w nieustalonym miejscu. W międzyczasie, ok. godz. 19:50 do S. przyjechał patrol
policji w składzie (...). Na skrzyżowaniu przy hotelu robotniczym policjanci spotkali się z J. D.. Po chwili nadszedł
oskarżony, a J. D. wskazała go, jako osobę kierującą samochodem. Oskarżony miał bełkotliwą mowę, a policjanci czuli
od niego alkohol. Pytali, czy kierował samochodem, na co on odpowiedział, że samochód stoi w garażu i on dzisiaj nim
nie jeździł. Po przybyciu na posesję oskarżony wskazał policjantom garaż, w którym zaparkowany był R. (...). Nosił
widoczne ślady buksowania w trawie i błocie oraz miał uszkodzony przedni zderzak. Funkcjonariusz M. G. ustalił,
że silnik pojazdu jest ciepły, lecz oskarżony kategorycznie utrzymywał, że nie jeździł samochodem. W czasie w/w
czynności do domu wróciła D. K., która widząc policję zdenerwowana twierdziła, że oskarżony jeździł samochodem
po alkoholu.
Powyższy stan faktyczny Sąd ustalił na podstawie zeznań świadków A. P. (k.6-7), J. D. (k.9-10, k.99-100), J. O. (k.13-14,
k.98-99), P. S. (k.59, k.98), M. G. (k.68-69, k.97), D. K. (k.96), protokołów pobrania krwi (k.22-24), sprawozdania z
badania krwi (k.25), opinii biegłego (k.31-32, k.159), danych osobowo-poznawczych i majątkowych (k.49-50) i karty
karnej (k.56), zapisu z płyty CD (k.106).
Zeznania świadków J. D., J. O. i A. P. (złożone w postępowaniu przygotowawczym) były wiarygodne. Zeznania
pierwszych dwóch świadków były wprawdzie niedokładne ile chodzi o precyzyjne wskazanie czasu, w którym widzieli
C. K. (1) kierującego samochodem, ale dały podstawę do dokonania ustaleń faktycznych obejmujących przybliżony
czas i okoliczności, w jakich oskarżony kierował samochodem. Świadkowie byli kategoryczni w tym, że oskarżony
kierował samochodem oraz, że jeździł brawurowo, a J. O. opisał ponadto okoliczności, w jakich oskarżony zjechał
z drogi na łąkę. W zakresie, że oskarżony kierował samochodem po godz. 17 zeznania te były spójne z zeznaniami
świadka A. P. złożonymi w postępowaniu przygotowawczym. To osoba obca dla J. O. i J. D., więc nie było podstaw
do stwierdzenia, że w tym zakresie świadkowie porozumiewali się i ustalili, że złożą w tym zakresie nieprawdziwe
zeznania, tym bardziej że obejmowały szczególne okoliczności, jak np. opis osoby w której towarzystwie oskarżony
pił alkohol oraz, że przed wyjazdem z domu bezskutecznie próbował połączyć się telefonicznie z żoną, co zostało
potwierdzone przez D. K.. Także obserwacje J. O., że oskarżony był nietrzeźwy oraz, że kierował samochodem w stanie
nietrzeźwości były spójne z zeznaniami A. P., która opisała nie tylko to, że oskarżony wyjechał z domu samochodem po
tym, jak wcześniej pił alkohol, ale też zeznała, że alkohol pił z mężczyzną na wózku, co znowu było spójne z zeznaniami
J. D., która zeznała, że widział oskarżonego, jak przebywa w hotelu robotniczym w towarzystwie (...), tj. jedynej osoby
w S. poruszającej się na wózku inwalidzkim i do tego kolegą oskarżonego. O spożywaniu z oskarżonym alkoholu mówił
jej także P. Ż.. Dlatego też kategoryczne zeznania A. P. złożone w postępowaniu przygotowawczym oraz zeznania J. O.
i J. D. Sąd ocenił, jako spójne, logiczne i w konsekwencji wiarygodne.
Zeznania policjantów M. G. i P. S. były wiarygodne. W kontekście nagrania zapisu rozmów M. G. z dyżurnym KPP U.,
nie budziło wątpliwości, że początkowo oskarżony kwestionował, że w ogóle jeździł samochodem. Ponadto w chwili
spotkania go przez policjantów był w stanie psychofizycznym (bełkotliwa mowa, chwiejny chód) uzasadniającym
podejrzenie, że znajduje się pod znacznym wpływem alkoholu. Ustalenia dokonane przez policję w miejscu
zamieszkania oskarżonego – świeże ślady kół na trawie i ciepły silnik samochodu, ze śladami błota i trawy, wskazywały
na prawdziwość zeznań J. O., że oskarżony samochodem tym ok. godz. 18 wypadł z drogi i wjechał na łąkę. Zeznania P.
S., że oskarżony przyznawał, że jeździł samochodem wcześniej, zanim wypił alkohol nie były spójne z zeznaniami M.
G., lecz mogło to być uzasadnione późniejszą zmianą linii obrony przyjętej przez oskarżonego, której świadkiem nie
był M. G.. Niemniej jednak, na podstawie nagrania rozmowy M. G. z dyżurnym KPP U., uzasadnione było ustalenie,
że oskarżony początkowo twierdził, że nie kierował samochodem. Zmiana linii obrony przez oskarżonego mogła być
spowodowane znacznym stanem nietrzeźwości oskarżonego (ponad 2 promile alkoholu we krwi), który zapewne w
tym stanie nie oceniał rozsądnie swojej sytuacji. Ponadto żadne okoliczności ujawnione w toku rozprawy, nie budziły
wątpliwości co do wiarygodności policjantów, którzy nie znali oskarżonego i nie mieli żadnych podstaw aby zeznawać
fałszywie na niekorzyść oskarżonego.
Stan trzeźwości oskarżonego kierującego pojazdem R. (...) w chwili wypadnięcia z drogi Sąd ustalił na podstawie
dokumentów, w tym protokołu pobrania krwi i sprawozdania z badania krwi na zwartość alkoholu, a także opartych
na tych dokumentach opiniach biegłego lek. med. P. D.. Opinie biegłego kategorycznie wykluczyły prawdziwość
wyjaśnień złożonych przez C. K. (1), w których twierdził on, że był trzeźwy, gdy kierował samochodem R. (...), w chwili,
gdy wypadł on z drogi i wjechał na łąkę, tj. ok. godz. 18, a alkohol wypił dopiero później.
Wiarygodne były zeznania D. K.. Były one spójne z wiarygodnymi zeznaniami A. P..
Nie były wiarygodne zeznania P. G. (k.62-63, k.95-96), że nie widział, aby C. K. pił alkohol oraz, że widział go w dniu
28.06.2016r. jedynie wtedy, gdy spotkał go przed jego domem. Zeznania te były bowiem sprzeczne z zeznaniami A. P.
złożonymi w postępowaniu przygotowawczym i J. D.. Nie były też wiarygodne w kontekście opinii biegłego lekarza, z
której wynikało, że C. K. (1) już ok. godz. 18 był pod znacznym wpływem alkoholu, a więc musiał go w dużych ilościach
spożywać wcześniej.
Nie były także wiarygodne zeznania A. P. złożone przed Sądem. Świadek była ponownie przesłuchiwana w
postępowaniu sądowym (k.141-142) i odwołała swoje poprzednie zeznania, twierdząc, że leczy się psychiatrycznie i nie
pamięta, co zeznawała w sprawie. W szczególności podała, że nie pamięta, aby w dniu zdarzenia oskarżony pił alkohol.
Biegły psycholog oceniający zeznania świadka z pkt widzenia sprawności funkcji psychofizycznych odpowiedzialnych
za zdolność analizy faktów, procesów syntezy percepcyjnej oraz adekwatności procesów spostrzegania i zachowania
procesów samokontroli uznała, że stan psychiczny świadka pozwalał świadkowi na utrzymania sprawności procesu
komunikacji interpersonalnej (k.145-150). Okoliczności te dały podstawy do stwierdzenia, w kontekście zeznań
złożonych w postępowaniu przygotowawczym, które był spójne z zeznaniami J. D. i J. O., że zeznania świadka złożone
przed Sądem nie były wiarygodne. Natomiast te, które złożone zostały przez nią w postępowaniu przygotowawczym,
niedługo po zdarzeniu, były spójne z zeznaniami innych świadków i opinią biegłego lekarza.
Zeznania M. N. (k.65-66, k.100) nie wniosły informacji istotnych dla ustalenia stanu faktycznego, gdyż świadek
pracował w tartaku i nie miał możliwości dokonania obserwacji ruchu pojazdów w okolicy. Podobnie istotnych
informacji nie wniosły zeznania P. Ż. (k.108-109), który twierdził, że w okresie, gdy miało miejsce zdarzenia był w
ciągu alkoholowym. Zeznał, że nie pił alkoholu z oskarżonym, nie widział go pijącego oraz że sam nie chodził do hotelu
robotniczego. Jednocześnie zeznał, że był tak pijany, że nie pamięta, dokąd chodził. Takie zeznania nie mogły stanowić
podstawy dokonania ustaleń faktycznych.
Oskarżony nie przyznał się do opisanego w akcie oskarżenia zarzutu kierowania samochodem w stanie nietrzeźwości i
wyjaśnił, że przez cały dzień nie spożywał alkoholu, a samochodem wyjeżdżał do sklepu w L. przed południem, a około
17 pojechał do lasu, gdzie oglądał miejsce, w którym miał wykonywać zlecone przez leśniczego prace. Przyznał, że jak
wracał z lasu, to wypadł z drogi, lecz przyczyną utraty kontroli nad pojazdem były niesprawne hamulce. Do domu
wrócił po ok. 2-2,5 godziny i wtedy dopiero wypił trzy mocne piwa.
Wyjaśnienia oskarżonego, że nie kierował samochodem w stanie nietrzeźwości nie były wiarygodne. Stały one w
tym zakresie w sprzeczności z zeznaniami A. P., która zeznała, że przed wyjazdem z domu ok. godz. 17 oskarżony
pił alkohol, oraz z zeznaniami J. D., która zeznała że już około południa oskarżony pił alkohol w mieszkaniu P. G..
Ponadto jego wyjaśnienia zostały podważone przez opinię biegłego lek. med. P. D., który kategorycznie stwierdził,
że nie było możliwe alby stan nietrzeźwości oskarżonego stwierdzony badaniami krwi był spowodowany wypiciem
trzech butelek piwa mocnego po godz. 18. Przede wszystkim biegły stwierdził, że w chwili kierowania samochodem
przez oskarżonego, tj. ok. godz. 18, zawartość alkoholu we krwi oskarżonego wynosiła, co najmniej 2,3 promila.
Wnioski opinii biegłego znajdowały uzasadnienie w innych okolicznościach. Przede wszystkim na stan nietrzeźwości
oskarżonego, już ok. godz. 16 wskazywało zaobserwowane przez J. O. zataczanie się, a także późniejsza brawurowa
jazda oskarżonego i w końcu wypadnięcie samochodem z drogi, a także zeznania A. P., zgodnie z którymi oskarżony
przed wyjazdem z domu pił alkohol.
Sąd zważył co następuje:
Na podstawie ustalonego stanu faktycznego Sąd uznał, że oskarżony C. K. (1) dopuścił się czynu zarzuconego mu aktem
oskarżenia, stanowiącego występek z art. 178a § 1 kk. Przestępstwo z art. 178a§1 kk popełnia ten, kto prowadzi pojazd
mechaniczny w stanie nietrzeźwości. Stan nietrzeźwości oskarżony w czasie kierowania samochodem R. (...), w tym
w czasie wypadnięcia nim z drogi w S., w świetle ustalonego stanu faktycznego nie budził wątpliwości. Za ten czyn
Sąd wymierzył oskarżonemu karę 6 miesięcy pozbawienia wolności, której wykonanie na podstawie art. 69 §1 i §2 kk i
art. 70 §1 kk warunkowo zawiesił na okres 3 lat próby. Orzeczenie kary pozbawiania wolności w wymiarze 6 miesięcy
było uzasadnione nie tylko wysokim stopniem nietrzeźwości oskarżonego, lecz także towarzyszącą temu stanowi
niebezpieczną jazdą. Warunkowe zawieszenie wykonania kary było uzasadnione dotychczasową niekaralnością
oskarżonego, a maksymalny okres warunkowego zawieszenia wykonania kary uzasadniały cele prewencyjne.
Na podstawie art. 42 §2 kk w zw. z art. 43 §1 kk Sąd orzekł wobec oskarżonego C. K. (1) środek karny w postaci zakazu
prowadzenia wszelkich pojazdów mechanicznych w ruchu lądowym na okres 3 lat, albowiem już minimalny okres
trwania tego środka karnego jest adekwatny do społecznej szkodliwości czynu oskarżonego. Na podstawie art. 63 §4 kk
na poczet orzeczonego środka karnego Sąd zaliczył oskarżonemu okres zatrzymania prawa jazdy od dnia 28 czerwca
2016r.
Na podstawie art. 43a §2 kk Sąd orzekł wobec oskarżonego obligatoryjne świadczenie pieniężne na rzecz Funduszu
Pomocy Pokrzywdzonym oraz Pomocy Postpenitencjarnej w wysokości 5.000 złotych.
Na podstawie art. 627 kpk oraz art. 17 ust. 1 ustawy „o opłatach w sprawach karnych” z dnia 23.06.1973 r. (Dz.U.
z 1983r. Nr49, poz.223 z zm.) Sąd zasądził od oskarżonego na rzecz Skarbu Państwa koszty sądowe w kwocie
886,81złotych i zwolnił go od uiszczenia opłaty sądowej.