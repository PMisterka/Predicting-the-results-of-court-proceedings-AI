Sygn. akt II K 353/16
WYROK
W IMIENIU RZECZYPOSPOLITEJ POLSKIEJ
Dnia 07 grudnia 2016 r.
Sąd Rejonowy Gdańsk-Północ w Gdańsku w Wydziale II Karnym
w składzie następującym:
Przewodniczący: SSR Agnieszka Sosnowska
Protokolant: Małgorzata Kwasigroch
w obecności Prokuratora Prokuratury Rejonowej G.-O. w G. – bez udziału
po rozpoznaniu na rozprawie w dniu 18.10.2016 r., 29.11.2016 r.
w sprawie:
J. G. (1), syna J. i O. z domu K., urodzonego w dniu (...) w S.
oskarżonego o to, że:
w dniu 13.03.2016 r. w G. prowadził w ruchu lądowym pojazd mechaniczny marki F. nr rejestracyjny (...), znajdując
się w stanie nietrzeźwości, tj. mając kolejno w pierwszym badaniu 0,31 mg/l alkoholu w wydychanym powietrzu, w
drugim badaniu 0,37 mg/l alkoholu w wydychanym powietrzu co stwierdzono przy użyciu urządzenia A. 6020 oraz w
trzecim badaniu 0,33 mg/l alkoholu w wydychanym powietrzu i czwartym badaniu 0,37 mg/l alkoholu w wydychanym
powietrzu- co stwierdzono przy użyciu urządzenia pomiarowego typu A. A..0
tj. o przestępstwo z art. 178a § 1 kk
I. oskarżonego J. G. (1) uznaje za winnego popełnienia zarzucanego mu czynu, stanowiącego występek z art. 178a § 1
kk i za to na podstawie art. 178a § 1 kk w zw. z art. 33 § 1 i 3 kk wymierza oskarżonemu karę grzywny w wymiarze 50
(pięćdziesięciu) stawek dziennych, ustalając wysokość jednej stawki na kwotę 20 zł (dwadzieścia) złotych;
II. na podstawie art. 42 § 2 kk orzeka wobec oskarżonego zakaz prowadzenia wszelkich pojazdów mechanicznych na
okres 3 (trzech) lat;
III. na podstawie art. 43a § 2 kk orzeka od oskarżonego świadczenie pieniężne w kwocie 5000 zł (pięciu tysięcy
złotych) na rzecz Funduszu Pomocy Pokrzywdzonym oraz Pomocy Postpenitencjarnej;
IV. na podstawie art. 63 § 2 kk na poczet orzeczonego wobec oskarżonego w punkcie II wyroku środka karnego
w postaci zakazu prowadzenia wszelkich pojazdów mechanicznych zalicza okres zatrzymania prawa jazdy od dnia
13.03.2016 r.;
V. na postawie art. 626 § 1 kpk, art. 627 kpk, art. 1, art. 3 ust. 1 ustawy z dnia 23.06.1973 r. o opłatach w sprawach
karnych (Dz. U. z 1983 r., Nr 49, poz. 223 z późn. zm.) zasądza od oskarżonego na rzecz Skarbu Państwa opłatę w
wysokości 100 zł (stu złotych) oraz w całości pozostałe koszty procesu kwocie 100 zł (sto złotych).
Sygn. akt II K 353/16
UZASADNIENIE
Sąd w oparciu o zgromadzony w sprawie i ujawniony w toku przewodu sądowego materiał
dowodowy ustalił następujący stan faktyczny:
W dniu 12 marca 2016 r. w godzinach wieczornych J. G. (1) spożywał alkohol w ilości 0,25 litra wódki. Następnego
dnia w godzinach porannych, oskarżony w towarzystwie syna udał się swoim samochodem marki F. o nr rej. (...)
do Centrum Handlowego (...) w G. celem zakupu spodni dla syna. Po drodze, około godz. 09:30 w G. na ulicy (...)
funkcjonariusze Komendy Miejskiej Policji w G. – P. G. i A. N. zatrzymali do rutynowej kontroli trzeźwości pojazd
kierowany przez J. G. (1). Wobec tego, iż funkcjonariusze wyczuli od kierującego woń alkoholu został on poddany
badaniu trzeźwości. Badania wykonane za pomocą urządzenia A. 6020, przeprowadzone odpowiednio w godzinach
09:34 i 09:49 dały wyniki 0,31 mg/l i 0,37 mg/l alkoholu w wydychanym przez wyżej wymienionego powietrzu, co
wykazało, iż kierował on pojazdem znajdując się w stanie nietrzeźwości. W konsekwencji J. G. (1) został przewieziony
do Komendy Miejskiej Policji w G., gdzie został poddany ponownemu badaniu na zawartość alkoholu w wydychanym
powietrzu przy pomocy urządzenia Alkometr A2.0, wyniki badań przeprowadzonych odpowiednio w godzinach 10:27
i 10:28 wyniosły 0,33 mg/l i 37 mg/l alkoholu w wydychanym przez J. G. (1) powietrzu.
/Dowód: wyjaśnienia oskarżonego J. G. (1) k. 19-20, 27-28; zeznania świadka P. G. k. 15, 34-36; zeznania świadka
E. G. k. 36; zeznania świadka J. G. (2) k. 36; protokoły użycia urządzeń kontrolno-pomiarowych ze świadectwami
wzorcowania k. 2-6/
Oskarżony J. G. (1) jest żonaty, ma czworo dzieci, w tym troje dorosłych i jedno 16-letnie. Posiada wykształcenie
średnie, w dacie zdarzenia był zatrudniony w pizzerii na stanowisku kierowcy na pół etatu i z tego tytułu osiągał dochód
w wysokości 800 zł miesięcznie. Oskarżony nie był leczony psychiatrycznie ani odwykowo, nie deklaruje uzależnień,
jego stan zdrowia jest dobry.
Oskarżony nie był dotąd karany.
/Dowód: dane o oskarżonym k. 22, 27; dane o karalności k. 21/
Oskarżony J. G. (1) przesłuchany w toku postępowania przygotowawczego przyznał się do popełnienia zarzucanego
mu czynu i złożył wyjaśnienia zgodnie z ustalonym stanem faktycznym. Oskarżony wyraził żal z powodu zaistniałej
sytuacji, ale nie posiadał żadnego wytłumaczenia na swoje zachowanie, stwierdził jedynie, że wydawało mu się, iż
może prowadzić pojazd.
Oskarżony na rozprawie przyznał się do popełnienia zarzucanego mu czynu i wyjaśnił, że pracując w pizzerii jako
kierowca sprawdzał w takich sytuacjach trzeźwość alkomatem, który nigdy nie wykazał zawartości alkoholu po takim
czasie. W dniu zdarzenia nie dokonał takiego sprawdzenia. Był przekonany, że nie ma alkoholu w organizmie.
Poprzedniego dnia wypił „ćwiartkę” wódki, skończył pić około godziny 23.00-23.30. Podał, że gdyby sprawdził, to nie
wsiadłby do samochodu, mogła jechać żona, która ma prawo jazdy.
/Dowód: wyjaśnienia oskarżonego J. G. (1) k. 19-20, 27-28/
Sąd zważył, co następuje:
W ocenie Sądu analiza zgromadzonego w sprawie i ujawnionego w toku przewodu sądowego materiału dowodowego
prowadzi do jednoznacznego i pozbawionego wątpliwości wniosku, iż oskarżony J. G. (1) dopuścił się popełnienia
czynu zarzucanego mu w akcie oskarżenia.
Do powyższego wniosku Sąd doszedł po dokonaniu analizy całokształtu zgromadzonego w sprawie materiału
dowodowego. Dokonując ustaleń faktycznych Sąd opierał się zarówno na dowodach osobowych, jak i na dowodach
w postaci dokumentów.
W zakresie dowodów osobowych podkreślić należy, iż w ocenie Sądu za wiarygodne należało uznać zeznania świadka
P. G., to jest funkcjonariusza Policji, który wraz z partnerką podjął kontrolę drogową wobec oskarżonego. Zeznania te
dotyczą przebiegu interwencji podjętej wobec osoby oskarżonego i brak jakichkolwiek podstaw do kwestionowania ich
wiarygodności, tym bardziej, że znajdują one potwierdzenie w pozostałych dowodach. W szczególności z zeznań tych
wynika, że podczas podjętej przez świadka kontroli drogowej, z uwagi na wyczuwalną woń alkoholu, przeprowadzono
na miejscu kontroli oraz w siedzibie Komendy Miejskiej Policji w G. badania oskarżonego na zawartość alkoholu w
wydychanym przez niego powietrzu i te wykazały stan nietrzeźwości oskarżonego. Ponadto świadek wyjaśnił zasady
dokonywania pomiaru stanu trzeźwości, jaki jest błąd pomiaru użytych urządzeń i jak należy to pojęcia rozumieć,
jak również jakie czynniki mogą mieć wpływ na wynik pomiaru. Zeznania świadka należy uznać logiczne, jasne,
obiektywne i rzeczowe, jak i zgodne z pozostałym materiałem dowodowym. W konsekwencji brak jest podstaw do
kwestionowania ich wiarygodności.
Jako wiarygodne potraktować należało także zeznania świadków E. G. i J. G. (2), gdyż są logiczne i wewnętrznie spójne,
aczkolwiek zeznania te nie wniosły niczego istotnego z punktu widzenia przedmiotu postępowania, jako że dotyczyły
okoliczności, które nie były sporne.
Za wiarygodne Sąd uznał wyjaśnienia oskarżonego, dając im wiarę w całości. Są one jasne, logiczne i szczegółowe,
ponadto nie stoją w sprzeczności z pozostałym materiałem dowodowym, uzupełniając się z nim.
Oskarżony w trakcie postępowania przygotowawczego przyznał się do popełnienia zarzucanego mu czynu i wyjaśnił w
sposób korespondujący oraz zgodny z pozostałym materiałem dowodowym. Z jego wyjaśnień wynika, że w godzinach
wieczornych dnia poprzedzającego dzień zdarzenia spożywał alkohol w postaci wódki, a następnego dnia w godzinach
porannych kierował samochodem nie weryfikując stanu swojej trzeźwości i opierając się jedynie na subiektywnym
przekonaniu, że może prowadzić pojazd. Wyjaśnieniom tym Sąd dał wiarę, gdyż są one jasne, logiczne, szczegółowe i
korespondują z pozostałym materiałem dowodowym zgromadzonym w sprawie, w tym z zeznaniami świadków oraz
z wynikami badania trzeźwości oskarżonego.
Odnosząc się z kolei do dowodów w postaci dokumentów stwierdzić należy, iż zostały one sporządzone we właściwej
formie przez uprawnione do tego osoby i nie budzą wątpliwości Sądu. Z dokumentów w postaci dwóch protokołów
użycia urządzeń kontrolno-pomiarowych wraz ze świadectwami ich wzorcowania w sposób jednoznaczny wynika,
że oskarżony J. G. (1) w chwili prowadzenia pojazdu mechanicznego znajdował się w stanie nietrzeźwości w
rozumieniu art. 115 § 16 kk. W ocenie Sądu należy natomiast zwrócić uwagę na pewien brak konsekwencji w
wynikach badań, albowiem pierwszy wynik badania drugim urządzeniem był nieco wyższy niż analogiczny wynik
badania przeprowadzonego pierwszym urządzeniem, dodatkowo w tym drugim przypadku nie został zachowany
odstęp 15-minutowy pomiędzy badaniami. Zdaniem Sądu nie wpływa to jednak na pewność ustalenia, iż oskarżony
kierował pojazdem znajdując się w stanie nietrzeźwości, wskazują na to bowiem nawet korzystniejsze dla oskarżonego
wyniki badań przeprowadzonych pierwszym urządzeniem, także przy uwzględnieniu błędu i niepewności pomiaru
wynikających ze świadectwa wzorcowania tego urządzenia.
Mając na uwadze wszystkie powyższe okoliczności Sąd uznał, iż oskarżony J. G. (1) dopuścił się popełnienia czynu
zarzucanego mu w akcie oskarżenia.
W ocenie Sądu nie budzi wątpliwości, iż oskarżonemu należy przypisać winę odnośnie popełnionego przez niego
czynu. W toku postępowania nie ujawniły się bowiem żadne wątpliwości odnośnie poczytalności oskarżonego. W
efekcie należy uznać, że oskarżony J. G. (1) jako osoba dorosła i w pełni poczytalna z pewnością zdawał sobie
sprawę z charakteru popełnionego przez siebie czynu i miał możliwość pokierowania swoim postępowaniem.
Charakter przedmiotowego czynu, który stanowi jedno z najpowszechniej popełnianych przestępstw przeciwko
bezpieczeństwu w komunikacji, wskazuje na to, iż oskarżony bez wątpienia zdawał sobie także sprawę z jego
karalności, albowiem jest to aktualnie wiedza powszechna i oskarżony jej nie kwestionował. Zdaniem Sądu J. G.
(1) dopuścił się popełnienia przypisanego mu czynu w sposób umyślny. Oskarżony niewątpliwie prowadził pojazd
mechaniczny w zamiarze bezpośrednim, tj. chciał go prowadzić, co wynika jednoznacznie z ustalonego stanu
faktycznego. Natomiast odnośnie kwestii znajdowania się przez oskarżonego w czasie prowadzenia pojazdu w stanie
nietrzeźwości, zdaniem Sądu okoliczność ta była objęta zamiarem ewentualnym oskarżonego, albowiem oskarżony,
przy uwzględnieniu, że spożywał w nocy przed prowadzeniem pojazdu mocny alkohol, niewątpliwie przewidywał
możliwość, że w chwili prowadzenia pojazdu znajdował się w stanie nietrzeźwości, i na to się godził. Innymi słowy
oskarżony miał świadomość, że z uwagi na wskazane wyżej okoliczności może znajdować się w stanie nietrzeźwości, i
godził się z tą możliwością. W ocenie Sądu ze wskazanych względów należy wykluczyć sytuację, iż oskarżony usiadł za
kierownicą pojazdu będąc przekonanym, że ilość i rodzaj spożytego alkoholu oraz czas jego spożycia nie stanowią już
w danej chwili przeszkody dla prowadzenia przez niego pojazdu mechanicznego, skoro spożycie wysokoprocentowego
alkoholu nastąpiło w nieodległym w zasadzie czasie przed prowadzeniem przez oskarżonego pojazdu.
Sąd podzielił stanowisko oskarżyciela publicznego odnośnie kwalifikacji prawnej czynu przypisanemu oskarżonemu,
który należało zakwalifikować jako występek z art.
178a § 1 kk. Oskarżony bez wątpienia znajdował się w stanie nietrzeźwości w rozumieniu
art. 115 § 16 kk, albowiem zawartość alkoholu w 1 litrze wydychanego przez niego powietrza przekroczyła graniczną,
minimalną wartość 0,25 mg. Znajdując się w takim stanie oskarżony prowadził pojazd mechaniczny w postaci
samochodu osobowego w ruchu lądowym. Tym samym J. G. (1) wypełnił wszystkie znamiona strony przedmiotowej
przestępstwa z art. 178a § 1 kk, a jak już wyżej wskazano, w ocenie Sądu wypełnione zostały także znamiona strony
podmiotowej tego przestępstwa.
Uznając oskarżonego J. G. (1) za winnego popełnienia czynu zarzucanego mu w akcie oskarżenia Sąd na podstawie art.
178a § 1 kk w zw. z art. 33 § 1 i 3 kk wymierzył oskarżonemu karę grzywny w wymiarze 50 stawek dziennych, ustalając
wysokość jednej stawki dziennej na kwotę 20 złotych. W ocenie Sądu wymierzona kara jest odpowiednia i stosownie do
treści art. 53 § 1 kk jej rozmiar nie przekracza stopnia winy oskarżonego i uwzględnia stopień społecznej szkodliwości
popełnionego przez niego czynu oraz pozwoli na osiągnięcie celów zapobiegawczych i wychowawczych w odniesieniu
do oskarżonego, jak również na spełnienie potrzeb w zakresie kształtowania świadomości prawnej społeczeństwa.
Jako okoliczność obciążającą przy określaniu sądowego wymiaru kary Sąd wziął pod uwagę to, iż oskarżony
kierował pojazdem znajdując się w stanie nietrzeźwości w godzinach porannych, gdy ruch pojazdów odbywa się
już w normalnym natężeniu, co niewątpliwie wpływa na ocenę stopnia zagrożenia, jakie oskarżony stwarzał dla
bezpieczeństwa w ruchu drogowym. Poza wspomnianą kwestią w ocenie Sądu w niniejszej sprawie ujawniły się
jednak okoliczności mające łagodzący wpływ na sądowy wymiar kary i mające charakter przeważający nad wskazaną
wyżej okolicznością obciążającą. Okolicznościami takimi są uprzednia niekaralność oskarżonego i brak jakichkolwiek
podstaw do kwestionowania zgodności z prawem dotychczasowego trybu jego życia, przyznanie się przez oskarżonego
do winy i wyrażenie skruchy, a także to, iż oskarżony kierował pojazdem znajdując się w stanie nietrzeźwości, który
jedynie nieznacznie przekraczał dolną granicę, od której w świetle obowiązujących przepisów należy mówić o takim
stanie, co z kolei wpływa na uznanie, iż stopień zagrożenia ze strony oskarżonego dla bezpieczeństwa w ruchu
drogowym nie był szczególnie wysoki, choć z drugiej strony brak podstaw do przyjmowania, iż nie był on znaczny, co
z kolei wykluczało możliwość warunkowego umorzenia postępowania karnego.
Z uwagi na wskazane wyżej okoliczności Sąd orzekł wobec oskarżonego J. G. (1) karę grzywny w wyżej wskazanym
wymiarze. Określając wysokość stawki dziennej grzywny w nieznacznie tylko przekraczającą minimalną wysokość
wymiarze 20 zł Sąd miał na uwadze przesłanki określone w art. 33 § 3 kk, w tym przede wszystkim to, iż wobec utraty
prawa jazdy możliwości zarobkowe oskarżonego znacznie się obniżyły. Okoliczności te przemawiały w ocenie Sądu
przeciwko określeniu wysokości stawki dziennej w wyższej kwocie niż orzeczona.
Sąd na podstawie art. 42 § 2 kk orzekł wobec oskarżonego J. G. (1) zakaz prowadzenia wszelkich pojazdów
mechanicznych na okres 3 lat. Jak już wyżej wspomniano, orzeczenie przedmiotowego środka karnego jest
obligatoryjne z uwagi na treść art. 42 § 2 kk, z pozostawieniem Sądowi wyboru rodzaju pojazdów, których zakaz
dotyczy. W ocenie Sądu zasadne było orzeczenie zakazu prowadzenia wszelkich pojazdów mechanicznych z uwagi na
rodzaj pojazdu, którym kierował w stanie nietrzeźwości oskarżony. Przedmiotowy zakaz Sąd mógł orzec, stosownie
do treści wskazanych wyżej przepisów w brzmieniu obowiązującym w dacie popełnienia czynu, na okres od 3 lat do lat
10. Sąd orzekł zakaz na minimalny okres 3 lat, uznając, że z uwagi na wskazane wyżej okoliczności łagodzące stopień
zagrożenia dla bezpieczeństwa w ruchu drogowym ze strony oskarżonego nie jest na tyle znaczny, aby konieczne było
orzeczenie przedmiotowego zakazu w wyższym wymiarze czasowym.
Na podstawie art. 43a § 2 k.k. Sąd orzekł wobec oskarżonego środek karny w postaci świadczenia pieniężnego,
zobowiązując go do zapłaty kwoty 5000 złotych na rzecz Funduszu Pomocy Pokrzywdzonym oraz Pomocy
Postpenitencjarnej. W świetle brzmienia wskazanego przepisu rozstrzygnięcie takie było obligatoryjne, a przy
tym zdaniem Sądu przedmiotowe świadczenie ma istotne znaczenie dla kształtowania świadomości prawnej
społeczeństwa. Sąd orzekł przy tym wskazane świadczenie w minimalnej przewidzianej przepisami wysokości, bowiem
zdaniem Sądu jedynie taka, choć wciąż znaczna, wysokość orzeczonego świadczenia nie przekracza możliwości
finansowych oskarżonego i nie będzie stanowić dla niego nadmiernej dolegliwości.
Na podstawie art. 63 § 2 kk na poczet orzeczonego wobec oskarżonego środka karnego w postaci zakazu prowadzenia
wszelkich pojazdów mechanicznych Sąd zaliczył okres zatrzymania prawa jazdy od dnia 13.03.2016 r.
Sąd orzekł również o kosztach procesu i wobec wydania wyroku skazującego zasądził od oskarżonego na rzecz Skarbu
Państwa kwotę 200 zł tytułem kosztów sądowych, w tym 100 zł z tytułu opłaty (jej wysokość wynika z treści art. 2 ust.
1 pkt 3 ustawy z dnia 23 czerwca 1973 r. o opłatach w sprawach karnych).