Sygnatura akt IIIK 531/15

WYROK
W IMIENIU RZECZYPOSPOLITEJ POLSKIEJ

Dnia 22 października 2015roku

Sąd Rejonowy w Wałbrzychu III Wydział Karny

w składzie:

Przewodniczący: SSR Paweł Augustowski

Protokolant: Ewa Modlińska

po rozpoznaniu w dniu 22 października 2015 roku

sprawy R. P.

syna E. i W. z domu Ś.

urodzonego (...) w W.

oskarżonego o to, że:

w okresie od 15 marca 2015r do 6 maja 2015r w W.woj. (...)działając w krótkich odstępach czasu, w wykonaniu z góry powziętego zamiaru poprzez połączenie przewodów odgałęzienia wewnętrznej linii zasilającej z przewodami zasilającymi mieszkanie pobierał energię elektryczną z pominięciem licznika powodując straty w wysokości 261,08 zł. na szkodę (...) S.A. (...) w W., przy czym czyn ten stanowi wypadek mniejszej wagi

tj. o czyn z art. 278 § 1, 3 i 5 kk w zw. z art. 12 kk

I.  Oskarżonego R. P. uznaje za winnego popełnienia zarzucanego mu czynu opisanego w części wstępnej wyroku, tj. występku z art. 278§1, 3 i 5 kk w zw. z art. 12 kk i za czyn ten na podstawie art. 278§3 kk wymierza mu karę 30 (trzydziestu) stawek dziennych grzywny ustalając wysokość stawki dziennej na kwotę 20 (dwadzieścia) złotych;

II.  na podstawie art. 72 § 2 k.k. orzeka obowiązek naprawienia szkody poprzez zapłatę kwoty 261,08 złotych na rzecz (...) SA (...)w W.w terminie 6 (sześciu) miesięcy od uprawomocnienia się wyroku;

III.  zwalnia oskarżonego od kosztów sądowych, poniesione wydatki zaliczając na rachunek Skarbu Państwa.

III K 531/15

UZASADNIENIE
Na podstawie zebranego materiału dowodowego ustalono następujący stan faktyczny

Oskarżony R. P.mieszka w W.przy ulicy (...). Z powodu niepłacenia rachunków za energię elektryczną w roku 2014 r. pracownicy (...)dokonali demontażu licznika. Oskarżony chciał mieć prąd, dlatego w dniu 15 marca 2015r. dokonał nielegalnego podłączenia do swego mieszkania energii elektrycznej, polegającego na skręceniu przewodów na tablicy licznikowej po usunięciu licznika i ściągnięciu plomb monterskich na końcówkach przewodów. W dniu 6 maja 2015r. pracownicy (...) S.A. (...) w W.odkryli oraz zdemontowali to podłączenie. W tym czasie oskarżony uzytkowal urządzenia elektryczne bez poboru licznika i zużył energii elektrycznej na kwotę 261,98 zł.

dowody:

zeznania świadka Ł. R. - k. 3-4

wyjaśnienia - k. 27

protokół kontroli - k. 2

protokół oględzin - k. 2-21

notatka - k. 22.

Oskarżony był wielokrotnie karany sądownie. W roku 2014 uzyskał dochód w kwocie 21037,16 zł.

dowody:

dane o karalności - k.29-30

informacja o dochodach - k. 39-40

R. P. przyznał się do popełnienia zarzucanego mu czynu i złożył wyjaśnienia korespondujące z powyższym stanem faktycznym (wyjaśnienia - k.j.w.).

Sąd zważył ponadto, co następuje

Stan faktyczny ustalono w oparciu o zgodne ze sobą dowody w postaci zeznań świadka, wyjaśnień oskarżonego przyznającego się do winy oraz protokołów kontroli i oględzin.

Zachowanie sprawcy wyczerpało znamiona czynu z art. 278§1 i 5 k.k., albowiem kradł energię elektryczną na szkodę zakładu energetycznego, dostarczając ją za pomocą nielegalnego samodzielnego podłączenia bez mierzenia licznikiem. Jednocześnie słusznie oskarżyciel publiczny zauważył, ze względu na niską wartość szkody, że czyn ten stanowił wypadek mniejszej wagi.

Orzekając karę grzywny w wymiarze 30 stawek dziennych po 20 każda ze stawek sąd wziął pod uwagę stopień społecznej szkodliwości czynu oraz status majątkowy sprawcy, a także wynik porozumienia pomiędzy oskarżonym i oskarżycielem publicznym, co znalazło odzwierciedlenie w złożeniu wniosku z trybie art. 335§1 k.p.k.

Uwzględniając ten wniosek sąd orzekł także o obowiązku naprawienia szkody, oczywiście omyłkowo wskazując jako podstawę prawną art. 72§2 k.k., zamiast właściwej z art. 46§1 k.k. Jest to tak oczywista omyłka, dla wszystkich uczestników profesjonalnego obrotu prawnego, że naprawdę trudno zrozumieć chęć oskarżyciela publicznego do wzruszania tego typu orzeczenia w trybie apelacji. Oprócz tego można wskazać, że sam oskarżyciel we wniosku taką właśnie podstawę prawną podał.

O kosztach orzeczono po myśli art. 624 k.p.k.