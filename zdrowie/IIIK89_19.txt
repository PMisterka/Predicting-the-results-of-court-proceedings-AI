Sygnatura akt III K 89/19
WYROK
W IMIENIU RZECZYPOSPOLITEJ POLSKIEJ
Dnia 10 lipca 2020 r.
Sąd Okręgowy w Piotrkowie Trybunalskim III Wydział Karny w składzie:
Przewodniczący: SSO Magdalena Zapała-Nowak
Ławnicy: Mariusz Gościński, Stanisław Płachta
Protokolant: sekretarz sądowy Monika Nowicka
przy udziale Prokuratora Waldemara Szymańskiego, Witolda Dąbrowskiego
po rozpoznaniu w dniach 27.11.2019 roku, 26.02., 17.06., 10.07.2020 roku
sprawy
Ł. J.
syna A. i A. z domu W.
urodzonego (...) w O.
oskarżonego o to, że
1. w dniu 26 maja 2019 roku przy ul. (...) w T., woj. (...), spowodował ciężki uszczerbek na
zdrowiu u K. A. (1) w ten sposób, że zadał pokrzywdzonemu uderzenie z pięści w twarz, w wyniku
czego K. A. (1) upadł uderzając głową o podłoże asfaltowe i doznał obrażeń ciała w postaci
krwiaka nadtwardówkowego okolicy ciemieniowej prawej z efektem masy i przemieszczeniem
struktur mózgowia na stronę lewą o około 8 mm, krwawienia podpajęczynówkowego w bruzdach
prawej półkuli mózgu lewego płata skroniowego i czołowego, szczelinę złamania prawej kości
ciemieniowej przechodzącą przez piramidę prawej kości skroniowej i łuk jarzmowy, złamania
ścian górnych zatok klinowych, złamania ściany przedniej i bocznej lewej zatoki szczękowej, które
to obrażenia stanowią chorobę realnie zagrażającą życiu,
tj. o przestępstwo z art. 156 § 1 pkt 2 kk.
o r z e k a
1. oskarżonego Ł. J. uznaje za winnego popełnienia zarzucanego mu czynu wyczerpującego
dyspozycję art. 156 § 1 pkt 2 kk i za to na podstawie art. 156 § 1 pkt 2 kk i art. 60 § 2, § 6 pkt 2 kk
wymierza mu karę 2 (dwóch) lat pozbawienia wolności,
2. na podstawie art. 63 § 1 kk na poczet orzeczonej kary pozbawienia wolności zalicza oskarżonemu
Ł. J. okres rzeczywistego pozbawienia wolności w sprawie począwszy od 26 maja 2019 roku, godz.
04:30 do dnia 28 maja 2019 roku,
3. zasądza od oskarżonego Ł. J. na rzecz Skarbu Państwa kwotę 818,58 złotych (osiemset
osiemnaście złotych pięćdziesiąt osiem groszy) tytułem zwrotu kosztów sądowych.
Sygn.akt IIIK 89/19
UZASADNIENIE
Sąd Okręgowy ustalił następujący stan faktyczny :
W dniu 25 maja 2019 roku K. R. razem z M. P. przebywały w lokalu nocnym (...) w T.. Przyjechały około godziny
22-giej. W tym też czasie do lokalu przyjechali M. S. i pokrzywdzony K. A. (1) oraz Ł. Z., pseudonim (...). W lokalu
pojawił się też oskarżony Ł. J., znajomy M. S.. Oskarżony i pokrzywdzony nie znali się wcześniej. Wszystkie te osoby,
za wyjątkiem M. P., spożywały alkohol. Do grupy tych osób, do wspólnej zabawy, dołączył oskarżony Ł. J.. Przywitał
się ze wszystkimi, pokrzywdzony nie podał mu ręki, komentował wygląd oskarżonego, w tym jego uzębienie.
Po jakimś czasie wszyscy wyszli przed lokal zapalić papierosa. K. A. (1) zaczął mieć do M. P. i K. R. pretensje, że
kobiety nie chcą z nim tańczyć. K. A. (1) był agresywny, M. P. w pewnym momencie na tyle przeszkadzało zachowanie
pokrzywdzonego, że musiała go odepchnąć. Ponieważ K. A. (1) nadal zaczepiał swoje koleżanki, podszedł do niego
oskarżony i wulgarnymi słowami nakazał, by ten odczepił się od kobiet.
Oskarżony Ł. J. i K. A. (1) zaczęli się wyzywać. W pewnym momencie pokrzywdzony uderzył prawą dłonią oskarżonego
w policzek. Nie było to jednak mocne uderzenie. Widząc to, M. P. doszła do obu mężczyzn i zaczęła ich rozdzielać. Po
kilku minutach wszyscy wrócili do lokalu. Część osób tańczyła, część siedziała przy stolikach. K. A. (1) dochodził do
oskarżonego, szarpał Ł. J., by ten wyszedł na parkiet. Po jakimś czasie M. P. i K. R. stwierdziły, że chcą już wracać
do domu. Kobiety zabrały swoje rzeczy i wyszły przed lokal. Razem z nimi wyszedł oskarżony Ł. J., K. A. (1) i M. S..
Wszyscy mężczyźni byli pod wpływem alkoholu, K. A. (1) ledwo stał na nogach. M. P. postanowiła jeszcze zapalić
papierosa. Pomiędzy pokrzywdzonym, a oskarżonym ponownie wywiązała się kłótnia. Między mężczyznami doszło
do szarpaniny. M. P. i M. S. próbowali ich rozdzielić, ale im się to nie udało. Zarówno Ł. J. i K. A. (1) byli wobec siebie
agresywni, łapali się za ubrania, szarpali, popychali, zadawali ciosy pięściami, rękoma w klatkę piersiową, odpychali.
W pewnym momencie oskarżony Ł. J. uderzył pokrzywdzonego z pięści w głowę, wówczas K. A. (1) przewrócił się na
asfalt. Rozległ się huk.
W momencie uderzenia K. R. stała z boku i rozmawiała z poznanym w klubie chłopakiem o imieniu D.. Odwróciła się,
gdy usłyszała odgłos uderzenia. Momentu uderzenia nie widziała również M. P., która wcześniej odsunęła i odwróciła
się od pokrzywdzonego i oskarżonego. Nie widział go również M. S..
Po upadku K. A. (1) leżał nieruchomo. Nad nim stał oskarżony Ł. J.. Pokrzywdzonemu leciała krew z ucha. M. S. dobiegł
do oskarżonego i zapytał „coś ty narobił, dlaczego go uderzyłeś?. Ł. J. powiedział wówczas, wulgarnymi słowami, że
pokrzywdzony denerwował go swoim gadaniem. Oskarżony pytał, czy pokrzywdzony żyje. Krzyczał, „co ja zrobiłem”.
Stał jeszcze chwilę, a potem się oddalił. K. A. (1) został ułożony w pozycji bezpiecznej. Wezwano karetkę. Na miejscu
pojawili się również funkcjonariusze Policji. Na polecenie funkcjonariuszy Policji z oskarżonym skontaktowała się M.
P.. Powiedziała, by oskarżony przyjechał pod szpital. Początkowo Ł. J. nie chciał. M. P. zapewniała go, że na miejscu
nie ma już Policji. Po kilkunastu minutach Ł. J. przyjechał z ojcem, wtedy też został zatrzymany.
( dowód : częściowo zeznania świadka M. P. k.3-4,k.157-159, częściowo zeznania świadka K. R. 6-7,
k.160v-162, częściowo zeznania świadka M. S. k.22v ,k.159-160, częściowo wyjaśnienia oskarżonego
Ł. J. k.38-39, k.42-44, k.154-156)
Klub (...) usytuowany jest w T., przy ulicy (...), położony przy ulicy wykonanej z kostki. Przed budynkiem znajduje
się parking wyłożony również kostką, wjazd do trzech garaży wylany z kolei asfaltem. Pomiędzy drugim, a trzecim
wjazdem do garażu, od krawężnika, pomiędzy jezdnią a chodnikiem, w odległości 1,95 metra na wylewce asfaltowej
ujawniono dwie plamy koloru brunatnego, znajdujące się obok siebie, o średnicy 4 centymetrów.
( dowód : protokół oględzin k.13-14)
W dniu 26 maja 2019 roku, o godzinie 4.58 u M. S. stwierdzono 1,09 mg/l alkoholu w wydychanym powietrzu. U
pokrzywdzonego K. A. (1) stwierdzono 2 promile alkoholu.
( dowód : protokół badania alkomatem k.10, dokumentacja medyczna k.31 )
W styczniu 2019 roku oskarżony przeszedł zabieg operacyjny spowodowany skrzywieniem przegrody nosowej.
( dowód : dokumentacja medyczna k. 121-123)
Po zdarzeniu z dnia 26 maja 2019 roku Ł. J. korzystał z porad psychologicznych.
( dowód : kopia zaświadczeń k.125-128)
W lutym 2020 roku oskarżony przekazał na rzecz pokrzywdzonego kwotę 85.000 złotych.
( dowód : kopia przelewu k.175)
Oskarżony Ł. J. nie był dotychczas karany.
( dowód : dane o karalności k. 87 )
W wyniku zdarzenia z dnia 26 maja 2019 roku pokrzywdzony K. A. (1) doznał urazu głowy ze złamaniami kości mózgu
i twarzoczaszki, krwiakiem nadtwardówkowym prawostronnym, obrzękiem i stłuczenia mózgu. W przedmiotowej
sprawie zaistniała konieczność interwencji chirurgicznej ze względu na stan zagrożenia życia, spowodowany ciężkimi
obrażeniami głowy, których leczenie wymagało zabiegu kraniotomii z ewakuacją krwiaka. Jedynie taki sposób
leczenia dawał możliwość opanowania groźnych skutków urazu. Stwierdzone obrażenia spowodowały chorobę realnie
zagrażającą życiu. Obrażenia głowy powstały po stronie prawej, powstały w następstwie urazu spowodowanego
narzędziem twardym, tępym, za jaki uznajemy nawierzchnię asfaltową. Siła uderzenia była duża, albowiem doszło do
złamania kości czaszki, a szczególnie kości mózgoczaszki.
( dowód : opinia sądowo-lekarska k.73, k.183-184)
Ł. J. jest bezdzietnym kawalerem, od 2018 roku mieszka w(...), gdzie pracuje jako kierowca w firmie dostarczającej
przesyłki pocztowe. Zatrudniony na podstawie umowy na czas nieokreślony. W Polsce, w miejscu zamieszkania
rodziców, posiada opinię pozytywną.
( dowód : wywiad środowiskowy k. 164-166)
Zarówno na etapie postępowania przygotowawczego, jak i sądowego oskarżony nie przyznał się do zarzucanego czynu.
Przesłuchany po raz pierwszy oskarżony wyjaśnił, że przyznaje się do uderzenia pokrzywdzonego, nie przyznaje się
natomiast do spowodowania obrażeń, jakie zostały wskazane w zarzucie.
W dniu 25 maja 2019 roku około godziny 23 przyszedł do (...). Przyszedł sam, dosiadł się do znajomych, którzy
już tam byli : M. S., M. P.. Była jeszcze koleżanka M., kolega M. i ten, co go oskarżony uderzył. Przywitał się ze
wszystkimi. Pokrzywdzony nie podał mu ręki, tylko wygłaszał jakieś głupie komentarze, że oskarżony jest fajny, że ma
fajne zęby. Pokrzywdzony był pijany i to „grubo”, oskarżony nie reagował na te komentarze, wiedział, że mężczyzna
szuka zaczepki. W pewnym momencie wszyscy poszli tańczyć poza oskarżonym. Pokrzywdzony ciągle podchodził i
ciągnął go na parkiet. Przyłaził co chwila. Ł. J. mówił mu, że nie chce tańczyć. Po około godzinie wyszli na papierosa.
Pokrzywdzony „miał problem do wszystkich”, najpierw zaczął się kłócić z tą M., ona odpowiedziała mu wulgarnymi
słowami. Oskarżony „olewał” totalnie pokrzywdzonego, weszli potem do lokalu, znowu do niego dochodził i wyciągał
na siłę, na parkiet. Oskarżony nie chciał i siedział sobie spokojnie. Do tego czasu wypił może pół piwa. Potem znowu
wyszli na fajkę, oskarżony nie palił. W pewnym momencie doszedł do nich pokrzywdzony i już zaczepiał ich wszystkich.
Wyzywał ich, a potem skupił się na oskarżonym. Mówił, że oskarżony jest fajny i ma fajne zęby. Stali w takim kole: M.,
M., koleżanka M., pokrzywdzony stał na wprost Ł. J.. W pewnym momencie, tak nagle, dostał w lewą stronę twarzy, z
otwartej ręki. Uderzył go ten chłopak. Oskarżony odsunął się. Pomiędzy nimi stała M. P., pokrzywdzony zaczął straszyć
wulgarnymi słowami, że go zabije. Wygonili go, pokrzywdzony sobie poszedł. Oskarżony uderzeniem w twarz był
zaskoczony. Śmiali się z niego, że nie oddał pokrzywdzonemu. Potem weszli wszyscy do lokalu. Pokrzywdzony gdzieś
„łaził”. Oskarżony kupił przy barze pięćdziesiątkę wódki z sokiem. Było już późno, koło drugiej w nocy. Potem jeszcze
raz wyszli na fajkę, byli wszyscy. Pokrzywdzony podszedł, stał z lewej strony oskarżonego. Znowu zaczął głupie teksty
rzucać. Zaczęli się wzajemnie ganiać. Ł. J. chciał go złapać i walnąć na „glebę”, żeby się uspokoił. On machał łapami i
trafił oskarżonego w lewy podbródek. Poleciała mu krew. Oskarżony wystraszył się, bo miał nos po operacji. Machał
tymi rękami, oskarżony go unikał, ale w końcu go trafił. To było uderzenie z pięści. Ł. J. bał się, żeby go pokrzywdzony
nie trafił, bo ma nos po operacji, dalej się szarpali, oskarżony jakoś go trafił i upadł. To było szybko, nie wie, gdzie
go trafił, chyba w żuchwę. Ta szarpanina polegała na tym, że pokrzywdzony cały czas wyprowadzał ciosy, a oskarżony
się chował. Trafił go dobrze. Upadł na głowę, na chodnik. Po chwili poszedł zobaczyć, że pokrzywdzony ma czerwone
ucho. Uderzył pomiędzy piachem, a chodnikiem. Upadł na lewą stronę, chyba na krawężnik. Oskarżony zaczął się
drzeć, by wezwać pogotowie. Wezwała go M. P.. Pogotowie przyjechało po około 20 minutach. Ktoś podszedł do niego
i kazał mu uciekać. Podjechały też dwa radiowozy, oskarżony nie wiedział, co robić. Dzwonił cały czas do M., co się
dzieje z tym chłopakiem. Był w szoku, przestraszył się. Poszedł do domu, rodzice zostali obudzeni. Potem dostał telefon
od M., że z tym chłopakiem jest źle, wiozą go do szpitala do Ł.. Podjechał z ojcem pod szpital, tam został zatrzymany
przez Policję. Oskarżony żałuje tego, co się stało. Pokrzywdzony jak wymierzał ciosy, to wszystkie szły w jego głowę,
K. A. (1) próbował trafić, a oskarżony robił uniki.
W trakcie posiedzenia w przedmiocie tymczasowego aresztowania wyjaśnił, że jak przyszedł, to chciał
pokrzywdzonemu podać rękę, ale on coś mówił do niego obraźliwego. Poszli na parkiet, pokrzywdzony cały czas go
szarpał. Kiedy wyszli na papierosa, stanął naprzeciwko oskarżonego, zaczął śmiać się z niego. Ł. J. dostał „strzała” z
otwartej dłoni od niego, pokrzywdzony zaczął go wyzywać. Oskarżony olał to, zaczął się śmiać. Poszli do klubu, była
dalej zabawa, oskarżony nie chciał palić, pokrzywdzony dalej nalegał. Po chwili podszedł do Ł. J., zaczął coś do niego
mówić pod nosem. Oskarżony chciał go złapać i na glebę rzucić. K. A. (1) machał łapami, a oskarżony jest po operacji
nosa. Chciał go złapać, obezwładnić, powiedział, by pokrzywdzony się uspokoił. Ł. J. został uderzony, szarpali się,
oskarżony jakoś go niefortunnie uderzył i pokrzywdzony upadł. Ł. J. wystraszył się, że mężczyzna może nie żyć. Ktoś
powiedział, że z nosa leci mu krew. Oskarżony wystraszył się. Kolega krzyknął, że pokrzywdzony oddycha, oskarżony
zadzwonił po karetkę, przyjechali, zabrali go. Oskarżony nie wiedział, co robić. Poszedł do szpitala, stał tam. Potem
wrócił do domu, zadzwonili do niego, żeby przyszedł do szpitala, bo pokrzywdzony jest w ciężkim stanie. Poszedł z
tatą. Ł. J. bronił się przed tym mężczyzną, jak pierwszy raz go zaatakował, to przecież oskarżony nic nie zrobił. On
atakował wszystkich, ale najbardziej oskarżonego, kłócił się z koleżanką, oskarżony po prostu chciał go obezwładnić,
nie chciał mu zrobić krzywdy. Potwierdza odczytane wyjaśnienia, jakiś kolega wziął go za rękę i kazał mu stamtąd
uciekać. Ł. J. pomyślał jednak, że jeżeli ucieknie, to będzie miał „p.”. Stanął obok karetki i czekał, co dalej. Lekarz
mówił, że zabierają pokrzywdzonego do szpitala. Oskarżony pytał M. przez M. i F., co się dzieje z K. A. (1).
M. mówiła do pokrzywdzonego: „uderz mnie”, bo on zaczepiał wszystkich. Było to po tym, jak już oskarżony został
uderzony w twarz. M. wtrąciła się między nich, żeby ich rozdzielić. Wszyscy mówili pokrzywdzonemu, żeby sobie
poszedł, ale on znowu po jakimś czasie się pojawił.
Przesłuchany na etapie postępowania sądowego oskarżony nie przyznał się do zarzucanego mu czynu. Wyjaśnił, że
około 23.00 poszedł sam do (...)w T.. Po wejściu spotkał M. S., dwie koleżanki i kolegę. Przywitał się ze wszystkimi,
pokrzywdzony nie chciał się z nim przywitać. K. A. (1) wcześniej nie znał, był on pijany. Oskarżony cały czas siedział,
wszyscy poszli się bawić. Pokrzywdzony chciał, by oskarżony tańczył, wyciągał, szarpał go. Oskarżony pokrzywdzonego
ignorował. Kiedy wyszli przed lokal zapalić, K. A. (1) czepiał się wszystkich, że nie tańczą, zaczął wyzywać Ł. J., chciał
go sprowokować. Oskarżony ignorował go, potem pokrzywdzony uderzył go z otwartej ręki w twarz. Mówił, że ma
ładne zęby, że jest fajny. Ł. J. odsunął się. Weszli znowu do lokalu, usiedli wszyscy przy stoliku, pokrzywdzonego chyba
nie było. Oskarżony podszedł do baru z M. S., zamówił wódkę -50-kę i sok. Potem wrócił do stolika. Ł. J. siedział, a
K. A. (1) znowu go zaczepiał, tak było kilka razy. Później znowu wyszli na papierosa. Pokrzywdzony kłócił się z M.,
że nie chciała z nim tańczyć. Delikatnie się szarpali. Potem wrócili do klubu i po pewnym czasie wyszli na zewnątrz.
Zaczęli się szarpać z pokrzywdzonym. Oskarżony chciał go rzucić na glebę, aby się uspokoił. Ł. J. jest po operacji nosa,
a K. A. (1) celował mu prosto w niego. Chciał uderzyć go pięścią, oskarżony dostał po lewej stronie, aż go zamuliło.
Ł. J. dalej chciał go złapać, tak wyszło, że go uderzył, pięścią i pokrzywdzony upadł. Oskarżony uderzył go lekko, ale
widać, że wystarczyło. W momencie uderzenia stali na ulicy, przy krawężniku, ale dokładnie, to nie pamięta. M. S.
zaczął się drzeć, że pokrzywdzonemu leci krew z ucha. Oskarżony nie wiedział, co ma robić, mówił, żeby zadzwonić na
pogotowie, w końcu poszedł do domu. Kiedy podjechał pod szpital, został zatrzymany przez Policję. Tego dnia wypił
półlitrowe piwo i jedną 50-kę wódki. Pokrzywdzony był pod znacznym wpływem alkoholu, nie wie jednak, ile wypił.
Możliwe, że był tak pijany, że ledwo trzymał się na nogach. Oskarżony nie groził pokrzywdzonemu, nie pamięta, czy
była taka sytuacja, by szarpali się nawzajem i by ktoś próbował ich rozdzielić. Tuż przed uderzeniem szarpali się, bo Ł.
J. chciał A. uspokoić. On chciał mu przycelować w nos, oskarżony z kolei chciał go złapać. Nie pamięta, czy łapali się
za ubrania, nie pamięta, czy bili się na pięści. Nie mówił słowami wulgarnymi do M. S., że uderzył pokrzywdzonego,
bo go w. (...) swoim gadaniem. Po uderzeniu K. A. (1) był nieprzytomny, chyba dlatego, że był pijany. Nie wie, kto
widział zdarzenie.
Oskarżony przeprosił pokrzywdzonego za to, co się stało. Wie, że słowa nie wystarczą.
Wszyscy spożywali alkohol, poza M. P., bo ona prowadziła samochód. M. S. był pijany na pewno. W trakcie zdarzenia
pokrzywdzony nie groził Ł. J., ale tego nie pamięta. Pokrzywdzony cały czas go straszył, ale też tego nie pamięta.
Uważa, że pokrzywdzony uderzył go dwa razy, jeden raz ręką, drugi raz pięścią. Mówiąc, że chciał go walnąć na glebę, to
chciał go złapać za kurtkę, położyć na ziemi i go uspokoić. Oskarżony uderzył pokrzywdzonego raz, z pięści. Pogotowie
wezwała M., nie wie dlaczego wcześniej powiedział, że uczynił to on sam.
( dowód : wyjaśnienia oskarżonego Ł. J. k.39-40, k.42-44, k.154-156 )
Sąd Okręgowy zważył, co następuje :
Zebrany w sprawie materiał dowodowy pozwala przyjąć, że oskarżony dopuścił się przypisanego przestępstwa.
Wyjaśnienia nie przyznającego się Ł. J. Sąd uznał za linię obrony zmierzającą do uniknięcia odpowiedzialności karnej.
Analizując całokształt materiału dowodowego Sąd przyjął, że niekwestionowanym jest, że wszystkie osoby występujące
w niniejszym postępowaniu, za wyjątkiem M. P., spożywały alkohol. Sąd przyjął również, że w trakcie pobytu w (...)
osoby te, co oczywiste, przemieszczały się, przebywając w lokalu, czy też przed nim, np. wychodząc na papierosa. Przed
zdarzeniem lokal opuścił Ł. Z.. Sąd przyjął również, że pokrzywdzony zaczepiał osoby z nim przebywające, w tym M.
P., K. R., ale i również samego oskarżonego Ł. J.. Wynika to nie tylko z wyjaśnień Ł. J., ale także zeznań M. P., czy K. R..
Oceniając wyjaśnienia oskarżonego Ł. J. Sąd nie przyjął, że jedynie osobą atakującą był pokrzywdzony, a oskarżony
jedynie bronił się przed atakami pokrzywdzonego. Z przywoływanych wyżej zeznań choćby M. P. wynika, że kiedy K.
A. (1) miał pretensje do dziewczyn, oskarżony aktywnie włączył się w tę rozmowę i w sposób wulgarny domagał się
od pokrzywdzonego, aby zostawił kobiety w spokoju. Również i z zeznań tej osoby wynika, że tuż przed wyjściem z
lokalu, zdarzenie miało inny przebieg niż relacjonował to oskarżony, doszło bowiem do kłótni między Ł. J., a K. A. (1).
Sąd nie przyjął zatem tego, że oskarżony robił uniki, obie strony były bowiem aktywne do tego stopnia, że trzeba było
je rozdzielać. Przeanalizowany materiał dowodowy wskazuje również na „agresywną aktywność„ pokrzywdzonego,
który zaczepiał w klubie kilka osób, miał do nich pretensje, domagał się wyjścia na parkiet nie tylko od M. P., K. R.,
ale nawet i oskarżonego, co do tego ostatniego komentował jego wygląd, stan uzębienia, kolokwialnie pisząc „szukał
guza”. Sąd nie przyjął, że oskarżony jedynie robił uniki, bronił nos po niedawno przebytej operacji nosa, materiał
dowodowy wskazuje, że doszło do wzajemnego zadawania sobie ciosów, uderzeń, łapania za ubranie, popychania.
W świetle opinii sądowo –lekarskiej trudno też przyjmować za wiarygodne, że oskarżony, jak twierdził na etapie
postępowania sądowego, uderzył pokrzywdzonego lekko, skoro doszło do złamania kości czaszki, w tym mózgoczaszki.
Pamiętać też trzeba, że oskarżony na etapie postępowania przygotowawczego wyjaśnił, że trafił go dobrze, co Sąd
odbiera jako mocno, silnie. Odnośnie przyczyn uderzenia też Sąd nie uznaje, że oskarżony chciał jedynie obezwładnić
pokrzywdzonego, bronić się przed jego atakami. Tak jak wskazywano powyżej z zeznań przywoływanej już M. P.
jednoznacznie wynika, że obie strony były aktywne w zwarciu, zadając sobie wzajemnie ciosy, szarpiąc, czy popychając
się. Oskarżony nie zauważa również zeznań M. S., który tuż po uderzeniu pytał Ł. J., dlaczego uderzył jego kolegę, na
co ten odpowiedział wulgarnymi słowami, że był w. (...) jego gadaniem. Sam oskarżony w swoich wyjaśnień podawał,
że pokrzywdzony był pod znacznym wpływem alkoholu. Skoro tak, to obezwładnienie nie musiało być równoznaczne
z zadaniem mocnego ciosu pięścią w głowę, mogło się ograniczyć, choćby do odepchnięcia.
Przechodząc do oceny poszczególnych świadków – bezpośredni kontakt z nimi na rozprawie – kazał Sądowi dojść do
przekonania, że osoby te próbowały zmienić swoje zeznania, przedstawiając wersję korzystną dla pokrzywdzonego.
I tak w zasadniczej mierze Sąd podzielił zeznania M. P. w zakresie tego, że świadek nie jest w stanie powiedzieć, kto ile
wypił alkoholu, na co wskazują zwykłe względy doświadczenia życiowego. Sąd przyjął również, że w trakcie wspólnego
pobytu pokrzywdzony K. A. (1) zachowywał się w sposób agresywny, min. mając pretensje do obu kobiet, że z nim
nie tańczą. Sąd przyjął również, że w konflikt ten wtrącił się oskarżony i został uderzony przez pokrzywdzonego. Nie
budzi zastrzeżeń to, że przy opuszczaniu lokalu doszło do kolejnego zwarcia między oboma mężczyznami, podczas
którego wzajemnie szarpali się, popychali. Sąd przyjął również, że samego momentu uderzenia świadek nie widział, jak
również, że nie wie, kto zwarcie to zaczął. Te zeznania – pierwsze, złożone niejako na gorąco Sąd uznaje za prawdziwe,
M. P. relacjonowała coś, co wydarzyło się raptem około dwóch godzin wcześniej. Zgoła odmiennie wyglądały zeznania
M. P. na etapie postępowania sądowego, świadek twierdziła, że K. A. (2) miał pretensje o nie tańczenie z nim, ale
oskarżony w to nie ingerował. M. P. rzekomo nie widziała i nie pamiętała, czy mężczyźni się szarpali, uderzali, na
pewno nie bili się na pięści. Ale moment uderzenia przez oskarżonego już tak. W ocenie Sądu intencja zmiany tych
zeznań jest oczywista i nakierowana na „złagodzenie„ oceny zachowania pokrzywdzonego. Dlatego też Sąd przyjął
zeznania z postępowania przygotowawczego, tym bardziej, że świadek na rozprawie, po odczytaniu zeznań z pierwszej
fazy postępowania, nie potrafił w sposób logiczny i przekonujący tych rozbieżności wyjaśnić. O ile Sąd jest w stanie
zaakceptować argumentację : wiem, ile wypiła koleżanka, bo mi o tym potem powiedziała, to za mało prawdopodobne
Sąd uznaje, że świadek liczył w trakcie imprezy, ile piw wypił M. S.. W wielu zasadniczych kwestiach obrazujących
rozbieżności w zeznaniach świadek zasłaniał się niepamięcią. Chwiejne są również zeznania świadka co do momentu
uderzenia, skoro w ciągu całego zeznania przed Sądem świadek dwa razy zmienił swoją wersje wydarzeń, raz twierdząc,
że uderzenie widział, a potem, że jednak nie. Podobnie Sąd ocenia kwestię wzajemnego szarpania, czy odpychania,
skoro na tym samym etapie również raz świadek twierdził, że takiej sytuacji nie było, a potem, że była. Chybotliwość
zeznań M. P. była bardzo widoczna przy bezpośrednim przesłuchaniu świadka i wpłynęła na ocenę ich wiarygodności.
Jeżeli chodzi o zeznania K. R. to Sąd przyjął, że tuż przed zdarzeniem oskarżony i Ł. J. wzajemnie się szarpali i
odpychali. Ta wersja koreluje bowiem z pierwotnymi zeznaniami M. P.. Ten świadek konsekwentnie wskazywał, że
momentu uderzenia nie widział, albowiem zajęty był rozmową z nowo poznanym chłopakiem. Nie budzą większych
zastrzeżeń zeznania świadka co do udzielanej pokrzywdzonemu pomocy przed przyjazdem pogotowia ratunkowego,
albowiem korespondują z pozostałym materiałem dowodowym. Tak jak Sąd wskazywał przyjął, że wszyscy poza M.
P. spożywali alkohol, przy czym K. A. (1) w sporych ilościach. Dowodem na to niech będzie fakt, że według właśnie
K. R. pokrzywdzony był tak pijany, że ledwo trzymał się na nogach. Zeznania świadka potwierdzają, że pokrzywdzony
kierował pretensje przynajmniej do M. P., że z nim nie tańczy. I jak to świadek się wyraził „leciał do M. z rękoma”.
Świadek przyznał również, ( na etapie postępowania przygotowawczego) że pokrzywdzony i oskarżony wzajemnie
się popychali. Dlatego Sąd nie dał wiary późniejszej relacji, że K. R. nie widziała, by mężczyźni odpychali się od
siebie, by uderzali się po klatce piersiowej. Indagowana w tej mierze na etapie postępowania sądowego twierdziła,
że powiedziała tak na podstawie tego, co słyszała. Sąd nie przyjął takiego stanowiska, świadek – podobnie jak M.
P.- przesłuchany był w bardzo krótkim czasie po zaistniałym zdarzeniu. Sam też twierdził, że zeznając w trakcie
postępowania przygotowawczego lepiej pamiętał zdarzenie. Zupełnie marginalnie należy jeszcze przywołać pierwsze
zeznania świadka, gdzie istnieje wyraźny zapis, że świadek taki fakt zauważyła. Na etapie postępowania sądowego K.
R. zasłaniała się niepamięcią co do odpychania, czy uderzania przez obu mężczyzn.
Podobnie Sąd ocenia zeznania świadka M. S.. Sąd przyjął, że świadek samego momentu uderzenia pokrzywdzonego
przez oskarżonego nie widział. Taką bowiem relację złożył niejako na gorąco, przesłuchany kilkanaście godzin po
zdarzeniu. Sąd nie dał wiary wersji odwrotnej lansowanej na etapie postępowania sądowego. Świadek wyraźnie
przecież pierwotnie podnosił, że w pewnym momencie usłyszał huk i wtedy dopiero odwrócił się. A także, że domyślił
się, że K. leży na ziemi, bo został uderzony przez oskarżonego. Wobec takiej treści zeznań Sąd nie przyjął, że M. S.
widział moment zamachnięcia ręką. Przyjął także, że powodem takiego, a nie innego zachowania oskarżonego było
niestety prowokacyjne zachowanie K. A. (1). Na pytanie M. S., dlaczego go uderzyłeś, oskarżony odpowiedział słowami
wulgarnymi, że pokrzywdzony denerwował go swoim gadaniem. Poza tym nie mogą się ostać zapewnienia świadka,
że pokrzywdzony był spokojny, że nie miał pretensji do obecnych z nimi kobiet, że mężczyźni się nie szarpali i nie byli
rozdzielani, albowiem co innego wynika choćby z pierwotnych zeznań M. P., a także zeznań K. R.. Ta ostatnia wskazała
przecież, że w drodze do szpitala (...) mówił, że rozdzielał pokrzywdzonego i oskarżonego.
Niekwestionowanym jest również, że Ł. J. opuścił miejsce zdarzenia, choć kwestia ta również była rozmaicie
relacjonowana przez świadków. M. P. na etapie postępowania przygotowawczego podała, że Ł. odszedł na bok i
pytał, czy pokrzywdzony żyje. Nie chciał przyjść pod szpital, M. P. informowała go, że nie ma tam Policji. Na etapie
postępowania sądowego, podała, że zapytał tylko, co z K. i już go nie było. K. R. podawała, że Ł. J. krzyczał przerażony,
co ja zrobiłem, po czym się oddalił. Świadek nie wiedział gdzie, był zajęty udzielaniem pomocy poszkodowanemu. Na
etapie postępowania sądowego podnosiła, że oskarżony uciekł, poleciał w kierunku drogi za (...). Przesłuchany po raz
pierwszy M. S. podał, że nie wie w którym momencie Ł. J. oddalił się z miejsca zdarzenia, a w postępowaniu sądowym-
że tuż po uderzeniu powiedział: „to ja uciekam”. Wobec tego, tak jak wskazano powyżej, Sąd przyjął, że oskarżony
oddalił się z miejsca zdarzenia, a pomoc udzielona została pokrzywdzonemu przez inne osoby. Sam oskarżony też
emocjonalnie wypowiadał się na temat tego, co się stało.
Jeżeli chodzi o zeznania K. A. (1), to Sąd przyjął, że pokrzywdzony na skutek doznanych obrażeń nie pamięta przebiegu
zdarzenia. Z tych względów nie może opierać się na zeznaniach pokrzywdzonego co do ilości spożytego alkoholu,
albowiem K. A. (1) pamięta zajście tylko do pewnego momentu. Ilość spożytego, a zrelacjonowanego przez świadka
alkoholu z pewnością musiała być większa, co wynika choćby z zeznań K. R., czy też znajdującej się w aktach
sprawy dokumentacji lekarskiej. Nie budzą natomiast zastrzeżeń zeznania świadka co do doznanych obrażeń, jego
samopoczucia po zdarzeniu i dolegliwości z tym związanych, koresponduje to ze wskazaniami wynikającymi z opinii
lekarskiej.
Za drugorzędne Sąd uznaje zeznania A. E., pełniącego dyżur lekarski w trakcie przyjmowania pokrzywdzonego do
(...) szpitala.
Nie budzi zastrzeżeń opinia sądowo-lekarska co do rodzaju obrażeń doznanych przez pokrzywdzonego, jak również
konsekwencji prawnych z tego wynikających. Opinia jest pełna, jasna, została uzupełniona przez wysłuchanie biegłego
na rozprawie. Za istotne Sąd uznaje, że rodzaj doznanych obrażeń wskazuje na mocny charakter uderzenia, skoro
doszło do złamania kości czaszki., a szczególnie kości mózgoczaszki. Uderzenie w twarz było czynnym urazem,
które spowodowało to, że pokrzywdzony stracił równowagę i nastąpił bierny uraz uderzenia głową o podłoże. Biegły
potwierdził, że trudno jest w tym przypadku określić długość następstw zdarzenia dla pokrzywdzonego, co wynika
czy to z właściwości osobniczych, czy stanu zdrowia. Nie budzą zastrzeżeń wnioski biegłego co do braku możliwości
odruchowej samoobrony człowieka upadającego, a znajdującego się pod wpływem alkoholu. Za mało prawdopodobne
biegły uznał też, że obrażenia pokrzywdzonego miałyby nastąpić od potknięcia.
Zachowanie oskarżonego Ł. J. polegające na tym, że w dniu 29 maja 2019 roku w T., przy ulicy (...) spowodował ciężki
uszczerbek na zdrowiu K. A. (1) w ten sposób, że zadał pokrzywdzonemu uderzenie z pięści w twarz, w wyniku czego
K. A. (1) upadł uderzając głową o asfaltowe podłoże i doznał obrażeń w postaci min. krwiaka nadtwardówkowego
okolicy ciemieniowej prawej, krwawienia podpajęczynówkowego, złamania prawej kości ciemieniowej, złamania
ścian górnych zatok klinowych, złamania ściany przedniej i bocznej lewej zatoki szczękowej wyczerpało dyspozycję
art. 156 §1 kk. Przestępstwo z tego artykułu penalizuje spowodowanie tzw. ciężkich obrażeń ciała. Przedmiotem
czynności wykonawczej jest człowiek, przestępstwo ma charakter skutkowy, popełnienia go w formie dokonanej
wymaga naruszenia dobra, a więc realnego wystąpienia jednego ze skutków wymienionych w tym przepisie.
Skutkiem przestępstwa z art. 156 kk jest ciężki uszczerbek na zdrowiu polegający na zakłóceniu funkcji organizmu
człowieka o charakterze czynnościowym. Powodowanie oznacza każdy rodzaj zachowania, na podstawie którego
danemu sprawcy można obiektywnie przypisać skutek w postaci ciężkiego uszczerbku na zdrowiu. Zachowanie
sprawcy musi tworzyć lub znacznie zwiększyć prawnie nieakceptowane niebezpieczeństwo (ryzyko) dla dobra
prawnego, stanowiącego przedmiot zamachu, które to niebezpieczeństwo w konsekwencji realizuje się w postaci
nastąpienia skutku przestępnego. U pokrzywdzonego doszło do takich obrażeń, że tylko droga określonego
postępowania lekarskiego, kraniotomii i ewakuacji krwiaka dawała możliwość uratowania życia z powodu zagrożenia
utraty życia i wystąpienia objawów niewydolności ważnych dla życia układów, co przesadziło o kwalifikacji wystąpienia
ciężkiego uszczerbku na zdrowiu w postaci choroby realnie zagrażającej życiu. Przestępstwo może być popełnione
umyślnie zarówno z zamiarem bezpośrednim, jak i też ewentualnym. Sprawca musi, albo chcieć takiego skutku,
albo przewidując znaczne prawdopodobieństwo możliwości jego wystąpienia, godzić się na jego powstanie. W
orzecznictwie sądowym wielokrotnie zwracano uwagę na potrzebę posługiwania się konstrukcją zamiaru ogólnego.
Zamiar ten traktować należy, nie jako zamiar spowodowania jakichkolwiek skutków na zdrowiu, ale skutków
poważnych, jeżeli tylko okoliczności min. sposób działania sprawcy, za tym przemawiają ( np. wyrok SN z 13.1.2011,
IIKK 188/10, OSNKW 2011, nr 2 poz.17). Ustalenie granic odpowiedzialności musi następować przy uwzględnieniu
wszelkich okoliczności natury przedmiotowej i podmiotowej, mogących wskazywać i dookreślać treść i zakres
strony podmiotowej sprawcy: rodzaj użytego narzędzia, miejsce zadania ciosu, stan psychiczny sprawcy, motywację,
stosunek do pokrzywdzonego (por. wyrok Sądu Apelacyjnego w Lublinie z 13.9.2001 roku II AKa 161/01, OSA 2002
r. nr 12 poz. 83)
Z uwagi na fakt, że oskarżony, mający przewagę fizyczną nad K. A. (1) zdawał sobie sprawę, że pokrzywdzony jest
pod znacznym wpływem alkoholu ( K. A. (1) ledwo trzymał się na nogach ), zadał cios z dużą siłą, z pięści, w głowę
- jeden z najważniejszych części ciała człowieka, zdarzenie miało miejsce, gdzie podłoże było asfaltowe, Sąd przyjął,
że oskarżony musiał zdawać sobie sprawę z możliwości nastąpienia wskazanego wyżej skutku. A mianowicie tego,
że pokrzywdzony upadnie na twarde podłoże. W tym zakresie nie trzeba żadnej wiedzy specjalistycznej, przeciętnie
rozgarnięty człowiek wie, że po silnym ciosie, pijany człowiek niemalże na pewno upadnie - oskarżony zatem
co najmniej godził się na spowodowanie ciężkich obrażeń ciała u K. A. (1). Tym samym Sąd nie mógł przyjąć
wnioskowanej przez obrońcy kwalifikacji z art. 156 §2 kk, określającego przestępstwo popełnione nieumyślnie, a w
konsekwencji zastosować warunkowego umorzenia postępowania karnego.
Przy wymiarze kary Sąd na korzyść oskarżonego poczytał: uprzednią niekaralność oraz pozytywną opinię w miejscu
zamieszkania. Ł. J. przeprosił pokrzywdzonego i na jego rzecz przekazał kwotę 85.000 złotych, która to kwota
jest przecież niebagatelna. Na niekorzyść – działanie pod wpływem alkoholu. Sąd przyjął również, że do zdarzenia
przyczynił się pokrzywdzony, który zaczepiał wcześniej Ł. J., komentował jego wygląd, uderzył oskarżonego. K. A. (1)
też był agresywny, pod wpływem alkoholu.
Sąd wymierzył karę 2 lat pozbawienia wolności. Uznał, że kara ta jest adekwatna do wagi czynu, spełni swe cele
zapobiegawcze i wychowawcze. Pamiętać należy, że K. A. (1) do dziś dnia odczuwa skutki zdarzenia, nie powrócił
ciągle do pełnej sprawności, nie pracuje. Kara żądana przez oskarżyciela publicznego jest jednak dla Sądu zbyt surowa,
zbliżona do kary orzekanej za zabójstwo. Sąd chciałby podkreślić, że zdarzenie z dnia 26 maja 2019 roku zaważyło na
życiu i oskarżonego i pokrzywdzonego. Ł. J., jak wynika z akt sprawy, pracuje za granicą, ma bardzo dobre warunki
pracy i płacy. Sam przyznał, że długo starał się o to, by uzyskać to zatrudnienie. Prowadzi ustabilizowany tryb życia.
Z drugiej strony mamy pokrzywdzonego, (...) człowieka, który skutki zdarzenia odczuwa do dnia dzisiejszego : ma
problemy ze snem, cierpi na bóle i zawroty głowy, niepamięć i co do zdarzenia, ale i innych okoliczności, do czasu
przesłuchania w dalszym ciągu przebywał na zwolnieniu lekarskim. Sąd niezależnie od stanowiska obrońcy postanowił
w przedmiotowej sprawie zastosować nadzwyczajne złagodzenie kary. Przedmiotowa sprawa nie jest sprawą, gdzie
występują jedynie okoliczności obciążające oskarżonego. Sąd musi przecież zważyć na całokształt okoliczności sprawy.
Oskarżony był pod wpływem alkoholu, ale pokrzywdzony również. K. A. (1) miał 2 promile alkoholu. Tego dnia
zaczepiał oskarżonego, miał pretensje do obecnych z nim kobiet, że z nim nie tańczą. Był agresywny. Jeszcze nim
doszło do jego uderzenia, sam uderzył oskarżonego w twarz. K. A. (1) komentował wygląd oskarżonego, zaczepiał go.
Sąd przyjął, że pokrzywdzony takim zachowaniem przyczynił się i to w stopniu znacznym do tego, co zaszło. Oskarżony
przeprosił K. A. (1). Pokrzywdzony nie przyjął przeprosin, co z uwagi na skutki zdarzenia, też jest zrozumiałe. Tym
niemniej gest taki ze strony Ł. J. padł. Poza słowami doszły również czyny, a raczej czyn : przekazanie na rzecz K. A. (1)
niebagatelnej kwoty jak na obecne warunki, to jest kwoty 85.000 złotych. Oskarżony ma stabilną sytuację zawodową,
osobistą, w miejscu zamieszkania rodziców cieszy się pozytywną opinią. Dlatego też Sąd uznał, że nawet najniższa
kara za to przestępstwo byłaby niewspółmiernie surowa. Sąd uznał, że z uwagi na przyczynienie się pokrzywdzonego
do tego co się wydarzyło, nawet i kara 3 lat pozbawienia wolności będzie nieadekwatna do całokształtu okoliczności
sprawy.
Na podstawie art. 63 §1 kk na poczet orzeczonej kary pozbawienia wolności Sąd zaliczył okres rzeczywistego
pozbawienia wolności od 26 maja, godzina 4.30 do 28 maja 2019 roku.
Z uwagi na fakt, że Ł. J. jest kawalerem, nie ma nikogo na utrzymaniu, pracuje, osiąga znaczne dochody Sąd uznał,
że obciąży go kosztami sądowymi w kwocie 818,58 złotych.