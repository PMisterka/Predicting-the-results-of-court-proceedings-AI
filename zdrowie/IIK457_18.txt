Sygn. akt II K 457/18
WYROK
W IMIENIU RZECZYPOSPOLITEJ POLSKIEJ
Dnia 03 czerwca 2019 roku
Sąd Rejonowy w Giżycku w II Wydziale Karnym w składzie:
Przewodniczący – SSR Katarzyna Garbarczyk
Protokolant – st.sekr.sąd. Aneta Dybikowska
w obecności Prokuratora --------
po rozpoznaniu w dniach: 06.12.2018 r., 21.03.2019r., 20.05.2019 r. sprawy
S. D.
ur. (...) w m. G.
syna J. i H. z d. Ł.
oskarżonego o to, że:
1. dniu 03 czerwca 2018 roku w miejscowości G. na skrzyżowaniu ulic (...) z ul. (...) uderzając jednokrotnie pięścią
w prawą dłoń M. B. spowodował u niej obrażenia ciała w postaci podłogowego wieloodłamowego złamania V-tej
kości śródręcza z przemieszczeniem odłamów, powodując naruszenie czynności narządu ciała trwający powyżej dni
7 ( siedmiu)
tj. o czyn z art. 157§1kk
2. W dniu 03 czerwca 2018 roku w miejscowości G. na skrzyżowaniu ulic (...) z ul. (...) uderzając kilkukrotnie pięścią
w prawą dłoń M. M. (1) spowodował u niego obrażenia ciała w postaci złamania trzonu V-tej kości śródręcza prawego
z przemieszczeniem odłamów powodując naruszenie czynności narządu ciała trwający powyżej 7 ( siedem) dni
tj. o czyn z art. 157§1kk
1. Oskarżonego S. D. uznaje za winnego popełnienia obu zarzucanych mu czynów, przy czym ustala, że każdego z nich
oskarżony dopuścił się publicznie i bez powodu, okazując przez to rażące lekceważenie porządku prawnego i każdy z
tych czynów kwalifikuje z art. 157§1 kk w zw. z art. 57a§1 kk, nadto przyjmuj, że sprawca działał w warunkach ciągu
przestępstw i za to na podstawie art. 157§1 kk w zw. z art. 57a§1 kk skazuje oskarżonego, zaś na podstawie art. 157§1
kk w zw. z art. 57a§1 kk w zw. z art. 91§1 kk wymierza oskarżonemu karę 8 ( osiem) miesięcy pozbawienia wolności.
2. Na podstawie art. 69§1, 2 i 4 kk i art. 70§1 kk wykonanie orzeczonej kary pozbawienia wolności warunkowo zawiesza
na okres próby 2 ( dwa) lat.
3. Na podstawie art. 72§1 pkt. 1 kk zobowiązuje oskarżonego do informowania sądu o przebiegu okresu próby co 6
( sześć) miesięcy.
4. Na podstawie art. 46§ 1 kk zobowiązuje oskarżonego do naprawienia szkody w części w ten sposób, że nakazuje
zapłacić S. D. na rzecz pokrzywdzonej M. B. kwotę 160,15 ( sto sześćdziesiąt 15/100) złotych oraz na podstawie art.
46§2 kk orzeka od oskarżonego na rzecz pokrzywdzonej nawiązkę w wysokości 2000 ( dwa tysiące) złotych.
5. Na podstawie art. 46§2 kk orzeka od oskarżonego S. D. na rzecz pokrzywdzonego M. M. (1) nawiązkę w kwocie
2500 ( dwa tysiące pięćset) złotych.
6. Zasądza od oskarżonego na rzecz oskarżyciela posiłkowego M. M. (1) kwotę 5040 ( pięć tysięcy czterdzieści) złotych
tytułem poniesionych przez oskarżyciela posiłkowego kosztów ustanowienia pełnomocnika z wyboru.
7. Zasądza od oskarżonego na rzecz Skarbu Państwa kwotę 180 (sto osiemdziesiąt) złotych tytułem opłaty sądowej
oraz obciąża oskarżonego pozostałymi kosztami sądowymi w wysokości 130 ( sto trzydzieści) złotych.
Sygn. akt II K 457/18
UZASADNIENIE
Na podstawie zebranych dowodów Sąd ustalił następujący stan faktyczny:
S. D. wraz ze znajomymi: P. B. (1), P. B. (2) i E. J. (1) oraz R. W. w dniu 03 czerwca 2018 roku żaglowali po (...) jeziorach.
Po przypłynięciu do portu przy Hotelu (...) w G., około godz. 23.00-ej w/w - za wyjątkiem R. W. - postanowili udać
się do miasta coś zjeść. Wszyscy w/w spożywali wcześniej alkohol. Oskarżony i jego znajomi szli w pewnej odległości
od siebie -pierwszy szedł P. B. (2), za nim szła E. J. (1), następnie szedł P. B. (1), a około 50 metrów za nim - S. D.,
którego do P. B. (2) dzieliło około 100- 150 metrów. W/w nie znali miasta, więc dopytywali przechodniów, gdzie o tej
porze jest jeszcze otwarta jakaś pizzeria, aby mogli zjeść kolację.
W tym czasie na spacerze byli M. B., B. M. (1) z mężem M. M. (1) oraz G. K.. W/w szli z ul. (...) w kierunku ul. (...),
rozmawiali, śmiali się. M. B. szła obok B. M. (1), a tuż za nimi szli M. M. (1) i G. K.. W tym czasie, pomimo późnej pory,
ale z uwagi na ciepłą noc, na ulicy byli spacerowicze, w pizzerii przebywali klienci, otwarty był sklep (...). W pewnym
momencie w/w zaczepił słownie S. D., ale nie można było zrozumieć jego słów, gdyż był pod znacznym działaniem
alkoholu. M. M. (1) spytał oskarżonego " o co mu chodzi", ale S. D. nie był w stanie odpowiedzieć, wobec czego M.
M. (1) oświadczył, by oskarżony poszedł w swoją stronę. W momencie, kiedy pokrzywdzeni i towarzyszące im osoby
znajdowały się już w okolicy skrzyżowania U. E.i ul. (...) usłyszeli, że oskarżony krzyczy do nich słowa wulgarne. B. M.
(1) zwróciła się do oskarżonego, że jeżeli nadal będzie tak do nich krzyczał, to wezwie policję. Wówczas S. D. zaczął biec
w kierunku B. M. (1), wymachując rękoma. M. M. (1) chcąc osłonić żonę przed atakiem oskarżonego, zdjął z pleców
plecak i uderzył nim oskarżonego w ręce. W tym momencie S. D. kopnął pokrzywdzonego w okolice brzucha- klatki
piersiowej powodując, że M. M. (1) wpadł w pobliski żywopłot. B. M. (1), M. B. i G. K. zaczęły się oddalać z tego miejsca,
a oskarżony ruszył za nimi, nadal machając rękami. Kiedy S. D. zbliżył się do G. K. i M. B., dobiegł do niego M. M.
(1), chwycił oskarżonego za tył koszulki, aż ta porwała się. Gdy pokrzywdzony trzymał oskarżonego za koszulkę, został
przez niego przewrócony i ciągnięty wzdłuż asfaltu, przy czym oskarżony nadal zmierzał w kierunku B. M. (1) i G.
K., machając rękoma. M. M. (2) wstał i zaczął się szarpać ze S. D., chcąc go powstrzymać. Pokrzywdzony wówczas
został kilkukrotnie uderzony przez oskarżonego pięścią w prawą dłoń. Kobiety zaczęły krzyczeć. W tym momencie do
oskarżonego podszedł P. B. (1), który zobaczył szamotaninę między oskarżonym a pokrzywdzonym. Złapał S. D. od
tyłu za szyję, próbując powstrzymać go przed dalszymi atakami, nie dał jednak rady, więc do S. D. podbiegła M. B.
i chciała go złapać za przód koszulki, żeby oskarżonego odciągnąć i wówczas pokrzywdzona poczuła, jak oskarżony
uderza ją pięścią w jej prawą dłoń. Pokrzywdzona od razu odsunęła się i zadzwoniła na policję, oświadczając, że ona i
jej znajomi zostali napadnięci. Kiedy czekano na policję, nadeszła E. J. (1). Oskarżony w tym czasie zaczął się oddalać
z miejsca zdarzenia, więc M. B., B. M. (1), M. M. (1) oraz G. K. ruszyli za S. D., który szedł w kierunku ul. (...) w stronę
dworca PKP. Wraz z nimi szli P. B. (1) i E. J. (1). Oskarżony szedł środkiem ulicy, zatrzymywał samochody, twierdził,
że jest oficerem, kazał zwracać się do siebie po stopniu oficerskim, twierdził, e nic mu nikt nie zrobi. M. B. dzwoniła na
policję z informacją, że oskarżony próbuje zbiec z miejsca zdarzenia. Przy kładce spacerowej na (...)oskarżony zawrócił,
ostatecznie udając się wraz ze znajomymi do pizzerii znajdującej się nieopodal miejsca zdarzenia.
Na miejsce przyjechał patrol policji w składzie (...). Oskarżony twierdził, że to on został napadnięty, natomiast
pokrzywdzeni, że to ich napadł S. D.. M. B. oświadczyła, że na skutek zachowania oskarżonego doznała urazu ręki, M.
M. (1) także zorientował się, że ma spuchnięta rękę, obdartą skórę na nodze, uszkodzony w czasie szarpaniny telefon.
Pokrzywdzeni udali się na (...) w G., celem uzyskania pomocy w związku z doznanymi obrażeniami.
S. D. uderzając jednokrotnie pięścią w prawą dłoń M. B. spowodował u niej obrażenia ciała w postaci podłogowego
wieloodłamowego złamania V-tej kości śródręcza z przemieszczeniem odłamów, powodując naruszenie czynności
narządu ciała trwający powyżej dni 7 ( siedmiu), natomiast uderzając kilkukrotnie pięścią w prawą dłoń M. M. (1)
spowodował u niego obrażenia ciała w postaci złamania trzonu V-tej kości śródręcza prawego z przemieszczeniem
odłamów powodując naruszenie czynności narządu ciała trwający powyżej 7 ( siedem) dni.
Powyższy stan faktyczny Sąd ustalił na podstawie: niewielkiej części wyjaśnień S. D. (k. 140v- 141v, 179 - 179v), nadto
na podstawie zeznań: M. B. (k. 141v-143), M. M. (1) (k. 143v- 144v), G. K. (k. 144v- 145v), B. M. (1) (k. 145v-146), w
niewielkim stopniu w oparciu o zeznania P. B. (1) (k. 146-147), E. J. (1) (k. 170v- 171), R. W. (k. 171 - 171v), P. B. (2) (k.
169v- 170), K. K. (k. 171v), T. J. (k. 172), a także na podstawie takich dowodów jak: karta informacyjna k. 8 i 9, 12 i 13,
raport k. 14, zgłoszenie k. 18-19 opinia pisemna k. 26-27, 28-29, opinia ustna k. 178v- 179), raport k. 32, raport k. 37,
38-44, tablica poglądowa k. 60-61, protokół okazania k. 62-63, 65-66, dokumentacja k. 112 -117.
S. D. nie przyznał się do winy. Wyjaśnił, że w dniu zdarzenia wraz ze znajomymi żaglował po (...) jeziorach, że po
przypłynięciu do portu przy Hotelu (...) w G., około godz. 23.00-ej on oraz P. B. (1), P. B. (2) i E. J. (1) postanowili
udać się do miasta coś zjeść, że on i jego znajomi spożywali wcześniej alkohol. Idąc przez miasto oskarżony i jego
znajomi szli w pewnej odległości od siebie -pierwszy szedł P. B. (2), za nim szła E. J. (1), następnie szedł P. B. (1), a
około 50 metrów za nim - S. D., którego do P. B. (2) dzieliło około 100- 150 metrów, szukali otwartego lokalu, pytając o
niego przechodniów. Kiedy oskarżony przechodził obok pokrzywdzonych i ich znajomych usłyszał, jak jedna z kobiet
wulgarnie wypowiada się na temat turystów. S. D. zareagował na te słowa mówiąc się do w/w by była bardziej grzeczna.
Wywiązała się wymiana zdań między oskarżonym a kobietami z tej grupy, po czym pokrzywdzona zaczęła wymachiwać
rękami w kierunku oskarżonego, podbiegł pokrzywdzony, który zamachnął się na oskarżonego plecakiem. S. D.
złapał za ten plecak i pociągnął za niego, aż M. M. (1) wpadł w żywopłot. Następnie doszło do szarpaniny pomiędzy
oskarżonym a pokrzywdzonym, w czasie której S. D. otrzymał cios pięścią nad prawe oko od M. M. (1), skutkujący
rozcięciem łuku brwiowego. W tym czasie M. B. szarpała pokrzywdzonego za koszulkę i okładała po plecach. Kiedy
doszedł do nich P. B. (1), a za chwilę E. J. (1) - sytuacja już się uspokoiła. S. D. twierdził, że czekając na przyjazd policji,
nikt się z miejsca zdarzenia nie oddalał. Przyznał, że pokrzywdzona skarżyła się na ból ręki (k. 140v- 141v, 179 - 179v).
Na wstępie zauważyć należy, że jedynymi bezpośrednimi dowodami, w oparciu o które Sąd mógł ustalić przebieg
wypadków w dniu zdarzenia były wyjaśnienia oskarżonego oraz odmienna od złożonej przez niego relacji- relacja
pokrzywdzonych i towarzyszących im B. M. (1) i G. K.. Z zeznań P. B. (1) wynika wprost, iż nie widział on początku
zajścia między stronami, podobnie, jak E. J. (2), która na miejsca przyszyła po zakończeniu zatargu ( zeznania P. B.
(1) (k. 146-147), E. J. (1) (k. 170v- 171). R. W. i P. B. (2) informacje o przedmiotowym zdarzeniu mieli od oskarżonego
i wspólnych znajomych, z którymi przebywali właśnie na M. ( zeznania R. W. (k. 171 - 171v), P. B. (2) (k. 169v- 170),
natomiast funkcjonariusze policji K. K. ( zeznania k. 171v) i T. J. (zeznania k. 172) - o przebiegu zajścia także wiedzieli
jedynie od pokrzywdzonych oraz oskarżonego i jego znajomych, z którymi był na miejscu. Bez wątpliwości w dniu
darzenia doszło do zatargu między stronami, a co wynika bezsprzecznie ze wszystkich zebranych dowodów. Dokonując
analizy i oceny tych dowodów, Sąd uznał, że wersja zdarzenia przedstawiona przez S. D., a z której wynika, że to on
był obiektem ataku przez pokrzywdzonych - nie polega na prawdzie i stanowi jedynie przyjętą przez oskarżonego linię
obrony.
S. D. przyznał, że w dniu zdarzenia znajdował się pod wpływem alkoholu, choć z jego wyjaśnień, jak i zeznań świadków-
znajomych oskarżonego- wynika, że nie był "nadmiernie" pijany. Inna wersja stanu nietrzeźwości oskarżonego rysuje
się na podstawie zeznań pokrzywdzonych oraz B. M. (1) i G. K., a z której wynika, że S. D. był pod tak wielkim wpływem
alkoholu, że bełkotał, nie można było zrozumieć jego wypowiedzi, kiedy słownie zaczepił w/w (zeznań: M. B. (k.
141v-143), M. M. (1) (k. 143v- 144v, tablica poglądowa k. 60-61, protokół okazania k. 62-63, 65-66), zeznania G. K. (k.
144v- 145v), B. M. (1) (k. 145v-146). Zdaniem Sądu to właśnie oskarżony - jak twierdzą w/w świadkowie- zaczepił ich,
zwracając się do nich niezrozumiale. Wniosek taki wysnuć należy z tego, a co jest bezsporne- że S. D. i jego towarzysze
wyszli do miasta w poszukiwaniu otwartego lokalu, przy czym nie znając G., dopytywali przechodniów, gdzie o tak
późnej porze jest jeszcze otwarta jakaś pizzeria. Powyższe wynika wprost z wyjaśnień S. D. (k. 140v- 141v, 179 - 179v),
jak również z zeznań P. B. (1) (k. 146-147), E. J. (1) (k. 170v- 171), R. W. (k. 171 - 171v) i P. B. (2) (k. 169v- 170). W
tym miejscu zauważyć należy, że z zeznań R. W. (k. 171 - 171v) wynika dodatkowo, że świadek ten następnego dnia po
zdarzeniu dowiedział się, że oskarżony miał być pobity przez przechodniów, którzy pytani byli o restaurację. Natomiast
z zeznań E. J. (1) (k. 170v- 171) wynika, że sam oskarżony, opowiadając następnego dnia o zdarzeniu, oświadczył jej że
"próbował zagadnąć do dziewczyn". Powyższe zeznania tworzyły jasny obraz sytuacji, mając przy tym na uwadze dalszą
relację E. J. (1), w której opisywała zachowanie M. B., G. K. i B. M. (1). Kiedy E. J. (1) przybyła na miejsce zdarzenia w/
w krzyczały do oskarżonego "taki jesteś odważny do kobiet?", "taki jesteś kozak do dziewczyn, to co teraz powiesz ?".
Powyższe zachowanie w/w wpisuje się w logiczny przebieg wypadków- oskarżony zaczepia grupę, wśród której są
pokrzywdzeni, osoby te ignoruje go z uwagi na jego stan nietrzeźwości, co skutkuje tym, że zdenerwowany powyższym
faktem S. D. zaczyna wulgarnie do nich krzyczeć. Kiedy B. M. (1) zwraca się do oskarżonego, że jeżeli nadal będzie tak
do nich krzyczał, to wezwie policję - S. D. zaczyna biec w kierunku B. M. (1), wymachując rękoma. M. M. (1) chcąc
osłonić żonę przed atakiem oskarżonego, zdjął z pleców plecak i uderzył nim oskarżonego w ręce. W tym momencie S.
D. kopnął pokrzywdzonego w okolice brzucha- klatki piersiowej powodując, że M. M. (1) wpadł w pobliski żywopłot.
B. M. (1), M. B. i G. K. zaczęły się oddalać z tego miejsca, a oskarżony ruszył za nimi, nadal machając rękami. Kiedy S.
D. zbliżył się do G. K. i M. B., dobiegł do niego M. M. (1), chwycił oskarżonego za tył koszulki, aż ta porwała się. Gdy
pokrzywdzony trzymał oskarżonego za koszulkę, został przez niego przewrócony i ciągnięty wzdłuż asfaltu, przy czym
oskarżony nadal zmierzał w kierunku B. M. (1) i G. K., machając rękoma. M. M. (2) wstał i zaczął się szarpać ze S. D.,
chcąc go powstrzymać. Pokrzywdzony został wówczas kilkukrotnie uderzony przez oskarżonego pięścią w prawą dłoń.
Kobiety zaczęły krzyczeć. W tym momencie do oskarżonego podszedł P. B. (1), który zobaczył już szamotaninę między
oskarżonym a pokrzywdzonym. Złapał S. D. od tyłu za szyję, próbując powstrzymać go przed dalszymi atakami, nie
dał jednak rady, więc do S. D. podbiegła M. B. i chciała go złapać za przód koszulki, żeby oskarżonego odciągnąć i
wówczas pokrzywdzona poczuła, jak oskarżony uderza ją pięścią w jej prawą dłoń. Pokrzywdzona od razu odsunęła
się i zadzwoniła na policję, oświadczając, że ona i jej znajomi zostali napadnięci.
Powyższe okoliczności wynikają zgodnie z zeznań M. B. (k. 141v-143), M. M. (1) (k. 143v- 144v), G. K. (k. 144v-
145v) i B. M. (1) (k. 145v-146). Zdaniem Sądu opisane przez w/w świadków okoliczności wiernie rekonstruują
przebieg całego zdarzenia, a ich zeznania w całej rozciągłości zasługują na miano wiarygodnych. Świadkowie w sposób
logiczny, rzeczowy i spójny przedstawili okoliczności przedmiotowego zajścia, dokładnie zrelacjonowali zachowanie
S. D.. Należy również podkreślić, iż zeznania tych świadków uzupełniają się wzajemnie i korespondują ze sobą. Na
uwagę w tym miejscu zasługuje fakt, że przedmiotowe zdarzenie niewątpliwie było zaskoczeniem dla w/w, nadto
miało charakter dynamiczny, co nie pozostało bez wpływu na zdolność pełnej obserwacji całego zajścia, a następnie
odtworzenia dokonanych spostrzeżeń. Zeznania w/w świadków złożone w szczery i nietendencyjny sposób Sąd
uznał za prawdziwe i obiektywne, a fakt, że różnią się między sobą w drobnych, nieistotnych szczegółach może
świadczyć jedynie o tym, że nie uzgadniali oni ze sobą jak mają zeznawać przed Sądem, a wcześniej przed organami
prowadzącymi dochodzenie. Na dokonaną przez Sąd ocenę zeznań M. B., M. M. (1), G. K. i B. M. (1) wskazuje także
kolejna okoliczność, która jest bezsporna w świetle ich zeznań, ale także zeznań P. B. (1) (k. 146-147) i E. J. (1) (k. 170v-
171), a mianowicie, kiedy wszyscy oczekiwali na policję, S. D. zaczął się oddalać z miejsca zdarzenia, a cała grupa w/w
osób szła za nim. Sama E. J. (1) wskazała, iż w ten sposób daleko zaszli od miejsca zdarzenia. Tymczasem oskarżony
twierdził, iż nikt nie oddalał się z miejsca zdarzenia. Takie wyjaśnienia można "wytłumaczyć" tylko znacznym stanem
nietrzeźwości oskarżonego, który spowodował, że nie pamiętał on nawet, że oddalił się znacznie od miejsca zajścia.
Z zeznań M. B. (k. 141v-143), M. M. (1) (k. 143v- 144v), G. K. (k. 144v- 145v) i B. M. (1) (k. 145v-146) wynika, iż w
oskarżony szedł środkiem ulicy, zatrzymywał samochody, twierdził, że jest oficerem, kazał zwracać się do siebie po
stopniu oficerskim, twierdził, że nic mu nikt nie zrobi. Wprawdzie powyższe nie wynika z zeznań P. B. (1) i E. J. (1)
nie mniej w/w - jako znajomi oskarżonego- mieli interes w tym, by tak przedstawić zachowanie oskarżonego, by go
nie obciążać. Choć wskazane wyżej okoliczności są bez znaczenia dla odtworzenia przebiegu zdarzeń, które stały się
podstawą postawionych S. D. zarzutów, to jednak rzucają dodatkowe światło na zeznania M. B., M. M. (1), G. K. i B.
M. (2), każąc ocenić je jako wiarygodne. Nie było powodu, by w/w świadkowie mieli ustalać wspólną, niezgodną z
prawdą wersję w tym przedmiocie, gdyby oskarżony faktycznie nie zachowywał się w opisany sposób. Trudno byłoby
zrozumieć, po co świadkowie mieliby "wymyślać" historię, która była zupełnie nieistotna z punktu widzenia zdarzenia,
w którym pokrzywdzeni doznali obrażeń. Wskazane ustalenia dodatkowo przemawiają nie tylko za tym, iż świadkowie
w pełni oddali zgodny z rzeczywistością opis całego zdarzenia z udziałem oskarżonego, ale są także potwierdzeniem
tego, jak bardzo S. D. był pod wpływem alkoholu, skoro zachowywał się w opisany sposób. Mając na uwadze dowody
takie, jak: karty informacyjne (k. 8 i 9, 12 i 13), opinia pisemna biegłego ( k. 26-27, 28-29) i opinia ustna (k.
178v- 179), Sąd bez wątpliwości ustali, że na skutek przestępczego działania S. D., polegającego na jednokrotnym
uderzeniu pięścią w prawą dłoń M. B. spowodował u niej obrażenia ciała w postaci podłogowego wieloodłamowego
złamania V-tej kości śródręcza z przemieszczeniem odłamów, powodując naruszenie czynności narządu ciała trwający
powyżej dni 7 ( siedmiu) oraz uderzając kilkukrotnie pięścią w prawą dłoń M. M. (1) spowodował u niego obrażenia
ciała w postaci złamania trzonu V-tej kości śródręcza prawego z przemieszczeniem odłamów powodując naruszenie
czynności narządu ciała trwający powyżej 7 ( siedem) dni. Zdaniem Sąd brak jest podstaw by podważać powyższe
dowody, w tym opinię biegłego, którą uznać należy za fachową, rzetelną i wszechstronną. Opinia ta nie pozostawia
wątpliwości co do charakteru obrażeń doznanych przez pokrzywdzonych oraz mechanizmu ich powstania i co równie
ważne - koresponduje i uzupełnia pozostały materiał dowodowy zebrany w sprawie. Mając przy tym na uwadze
relację świadków M. B. (k. 141v-143), M. M. (1) (k. 143v- 144v), G. K. (k. 144v- 145v) i B. M. (1) (k. 145v-146) i
dokonując wskazanej wyżej oceny tych dowodów, Sąd uznał, iż obrażenia pokrzywdzonych powstały bez wątpliwości
w okolicznościach przez nich wskazanych.
Zeznania P. B. (1) (k. 146-147) i E. J. (1) (k. 170v- 171) niewiele wniosły do przedmiotowej sprawy w zakresie
odtworzenia przebiegu zdarzenia będącego przedmiotem niniejszego postępowania. Z zeznań P. B. (1) wynika wprost,
iż nie widział on początku zajścia między stronami, a jedynie trwającą już szarpaninę. E. J. (2) natomiast na miejsca
zajścia przyszyła po jego zakończeniu. Także zeznania R. W. i P. B. (2) nie miały doniosłego znaczenia w sprawie,
albowiem w/w informacje o przedmiotowym zdarzeniu mieli od oskarżonego i wspólnych znajomych, z którymi
przebywali właśnie na M. ( zeznania R. W. (k. 171 - 171v), P. B. (2) (k. 169v- 170). Świadkowie K. K. ( zeznania k.
171v) i T. J. (zeznania k. 172) funkcjonariusze policji- o przebiegu zajścia także wiedzieli jedynie od pokrzywdzonych
oraz oskarżonego i jego znajomych, z którymi był na miejscu. Dowody te jedynie stanowiły potwierdzenie tego, iż bez
wątpliwości w dniu darzenia doszło do zatargu między stronami, a co było w sprawie niesporne.
W świetle zebranych dowodów, Sąd uznał, iż S. D. jest sprawcą obu zarzuconych mu występków.
Zgodnie z art. 115§ 21 kk, występkiem o charakterze chuligańskim jest występek polegający na umyślnym zamachu
na zdrowie, na wolność, na cześć lub nietykalność cielesną, na bezpieczeństwo powszechne, na działalność instytucji
państwowych lub samorządu terytorialnego, na porządek publiczny, albo na umyślnym niszczeniu, uszkodzeniu lub
czynieniu niezdatną do użytku cudzej rzeczy, jeżeli sprawca działa publicznie i bez powodu albo z oczywiście błahego
powodu, okazując przez to rażące lekceważenie porządku prawnego.
Przestępstwa z art. 1571§1 kk należą do kategorii przestępstw przeciwko życiu i zdrowiu. Nie ma wątpliwości, że
oskarżony przypisanych mu występków dopuścił się umyślnie. Musiał bowiem zdawać sobie sprawę, że stosując
przemoc fizyczną wobec pokrzywdzonych - spowoduje u nich obrażenia ciała.
Działanie jest podjęte publicznie, jeżeli następuje w takich warunkach - dotyczących zwłaszcza miejsca i okoliczności
- że jest lub może być ono spostrzeżone przez nie dającą się określić liczbę bliżej niezidentyfikowanych osób
( Giezek Jacek, Kłączyńska Natalia, Łabuda Grzegorz, Komentarz, LEX 2007,Komentarz do art.115 kodeksu karnego
(Dz.U.97.88.553), [w:] J. Giezek (red.), N. Kłączyńska, G. Łabuda, Kodeks karny. Część ogólna. Komentarz, LEX,
2007).
Do zdarzeń, jakie legły u podstaw zarzutów postawionych S. D. doszło w miejscu ogólnie dostępnym, w centrum
miasta. W chwili zdarzenie, pomimo późnej pory, ale z uwagi na ciepłą noc, na ulicy byli spacerowicze, w pizzerii
przebywali klienci, otwarty był sklep (...), a więc zachowanie S. D. mogło być dostrzeżone przez nieokreśloną ilość
osób.
Mając na uwadze przedstawione wyżej okoliczności sprawy stwierdzić należy, że oskarżony przestępczych zachowań
dopuścił się bez powodu, przy czym swoim zachowaniem okazał rażące lekceważenie porządku prawnego. Działania
S. D. miały charakter agresywny, nieobliczalny i nieprzewidywalny. Taką postawę uznać należy za niebezpieczną i
ocenić wysoce negatywnie.
W ocenie Sąd, wina i sprawstwo S. D. w zakresie popełnienia zarzuconych mu przestępstw, nie może budzi wątpliwości.
Przy wymiarze kary Sąd kierował się ogólnymi jej dyrektywami zawartymi w art. 53§1 i 2 kk, uwzględniając stopień
społecznej szkodliwości czynu, winy sprawcy, sposób popełnienia przestępstw, motywy i pobudki jakimi kierował się
oskarżony.
Zachowanie oskarżonego nie zasługuje na żadne usprawiedliwienie. Oskarżony, będąc pod wpływem alkoholu, swoją
agresję skierował wobec pokrzywdzonych, którzy w żaden sposób nie sprowokowali go do takiego zachowania.
Brutalne zachowanie oskarżonego, jego natarczywość, mogło spowodować u pokrzywdzonych poważny uszczerbek
na ich zdrowiu. S. D. swoim postępowaniem dał dowód na to, że jest osobą skłonną do przemocy fizycznej, nie
respektującą zasad porządku prawnego. Jego zachowanie należy uznać za wysoce naganne. Uznając oskarżonego S. D.
za winnego popełnienia obu zarzucanych mu czynów, przy czym ustalając, że każdego z nich dopuścił się publicznie i
bez powodu, okazując przez to rażące lekceważenie porządku prawnego i każdy z tych czynów kwalifikując z art. 157§1
kk w zw. z art. 57a§1 kk, nadto przyjmując, że sprawca działał w warunkach ciągu przestępstw - Sąd na podstawie
art. 157§1 kk w zw. z art. 57a§1 kk skazał oskarżonego, zaś na podstawie art. 157§1 kk w zw. z art. 57a§1 kk w zw.
z art. 91§1 kk wymierzył oskarżonemu karę 8 ( osiem) miesięcy pozbawienia wolności. Przyjmując za okoliczność
łagodzącą dotychczasową niekaralność oskarżonego ( karta karna k. 175), Sąd uznał, iż w tych okolicznościach nie
zachodzi konieczność orzeczenia wobec oskarżonego bezwzględnej kary pozbawienia wolności, aby wdrożyć sprawcę
do przestrzegania porządku prawnego w przyszłości. Z tych też względów działając w oparciu o przesłanki art. 69§1,
2 i 4 kk i art. 70§1 kk Sąd zastosował wobec S. D. instytucję warunkowego zawieszenia wykonania orzeczonej kary
pozbawienia wolności, co zdaniem Sądu jest wystarczającą gwarancją tego, że oskarżony więcej na drogę przestępstwa
już nie wkroczy. W ocenie Sądu sama świadomość, iż kara może zostać wykonana w przypadku kolejnego złamania
prawa, będzie skutecznie przeciwdziałać ewentualnemu naruszeniu przez oskarżonego norm prawnych w przyszłości.
Zastosowanie okresu próby 2 lat jest zdaniem Sądu wystarczające do zweryfikowania postawionej wyżej tezy. Na
podstawie art. 72§1 pkt 1kk oskarżony został zobowiązany do informowania sądu o przebiegu okresu próby co pół
roku, a co stanowić ma rzeczywistą kontrolę nad przestrzeganiem przez S. D. przepisów prawa.
Działając na podstawie art. 46§ 1 kk, Sąd zobowiązał oskarżonego do naprawienia szkody w części w ten sposób,
że nakazał zapłacić S. D. na rzecz pokrzywdzonej M. B. kwotę 160,15 ( sto sześćdziesiąt 15/100) złotych - która
stanowi zwrot pokrzywdzonej kosztów leczenia związanych z przestępczym zachowaniem oskarżonego, zgodnie z
dokumentacją przedstawioną przez tą pokrzywdzoną (k. 112- 135). Nadto w oparciu o treść art. 46§2 kk Sąd orzekł
od oskarżonego na rzecz pokrzywdzonej nawiązkę w wysokości 2000 ( dwa tysiące) złotych i na tej samej podstawie
prawnej od oskarżonego S. D. na rzecz pokrzywdzonego M. M. (1) nawiązkę w kwocie 2500 ( dwa tysiące pięćset)
złotych.
Przy orzekaniu kwot stanowiących nawiązki dla każdego z pokrzywdzonych, Sąd uwzględnił charakter doznanych
przez nich obrażeń i rodzaj uszczerbków, jakie odnieśli na skutek przestępczego działania oskarżonego, a w przypadku
M. M. (1) także fakt, iż na skutek doznanych obrażeń nie mógł wykonywać pracy zarobkowej. Sąd stwierdził, że
orzeczone kwoty są adekwatne do cierpień i bólu fizycznego doznanych przez pokrzywdzonych i stanowić będą
zadośćuczynienie za doznane przez nich niewątpliwy dyskomfort fizyczny i psychiczny. Zasądzając od oskarżonego
na rzecz oskarżyciela posiłkowego M. M. (1) kwotę 5040 ( pięć tysięcy czterdzieści) złotych tytułem poniesionych
przez oskarżyciela posiłkowego kosztów ustanowienia pełnomocnika z wyboru - Sąd miał na uwadze postanowienia
Rozporządzenia Ministra Sprawiedliwości z dnia 28 września 2002 r., w sprawie opłat za czynności adwokackie oraz
ponoszenia przez Skarb Państwa kosztów nieopłaconej pomocy prawnej udzielonej z urzędu ( Dz.U. z 2002, Nr 163,
poz. 1348 z późn. zm), uwzględnił nakład pracy pełnomocnika, a także charakter sprawy i wkład pracy adwokata w
przyczynienie się do jej wyjaśnienia i rozstrzygnięcia.
Zasądzając od oskarżonego na rzecz Skarbu Państwa kwotę 180 (sto osiemdziesiąt) złotych tytułem opłaty sądowej
oraz obciąża oskarżonego pozostałymi kosztami sądowymi w wysokości 130 ( sto trzydzieści) złotych, Sąd kierował się
treścią art. 627 kpk oraz postanowieniami ustawy z dnia 23 czerwca 1973 roku o opłatach w sprawach karnych ( DZ
U Nr 49, poz. 223 z 1983 roku z późn. zm.).