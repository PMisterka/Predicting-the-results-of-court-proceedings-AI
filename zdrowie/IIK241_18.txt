Sygn. akt II K 241/18
WYROK
W IMIENIU RZECZYPOSPOLITEJ POLSKIEJ
Dnia 5 kwietnia 2019 r.
Sąd Rejonowy w Giżycku II Wydział Karny
w składzie:
Przewodniczący – SSR Bogdan Wałachowski
Protokolant – st. sekr. sąd. Danuta Betlej, A. Żebrowska, A. Rogojsza, A. Dybikowska. M. Szymuś, U. Ekstowicz, M.
Sekta
w obecności Prokuratora Prokuratury Rejonowej w G.Urszuli Bolik
po rozpoznaniu w dniach 14.09.2018 r., 09.11.2018 r., 11.12.2018 r., 04.01.2019 r., 22.02.2019 r., 22.03.2019 r. na
rozprawie
sprawy M. S. (3)
urodzonego (...) we W.
syna B. i D. z d. Ś.
oskarżonego o to, że: w nocy z 14/15 lipca 2017 roku w G. uderzając pięścią w twarz oraz szarpiąc się z M. C. (1)
spowodował jego upadek w wyniku czego doznał on złamania ścian zatok szczękowej prawej, złamania bocznej ściany
oczodołu prawego, złamania kości nosowej po stronie lewej oraz rany okolicy policzka prawego, co spowodowało
naruszenie czynności narządów ciała i rozstrój zdrowia innych niż określony w art. 156 1 kk powyżej siedmiu dni,
tj. o czyn z art. 157 §1 kk
1. Oskarżonego M. S. (3) uznaje za winnego tego, że w nocy z 14/15 lipca 2017 r. w G., razem z inną osobą wziął
udział w pobiciu M. C. (1) w ten sposób, że uderzali go pięścią w twarz, szarpali go i spowodowali upadek na ziemię i
kopali w wyniku czego doznał on złamania ścian zatok szczękowej prawej, złamania bocznej ściany oczodołu prawego,
złamania kości nosowej po stronie lewej oraz rany okolicy policzka prawego, co spowodowało naruszenie czynności
narządów ciała i rozstrój zdrowia na okres dłuższy niż siedem dni w rozumieniu art. 157 §1 kk, przez co narazili go
na bezpośrednie niebezpieczeństwo nastąpienia skutku co najmniej z art. 157 §1 kk tj. czynu z art. 158§1 kk i za to na
mocy tego przepisu skazuje go na karę 6 (sześć) miesięcy pozbawienia wolności.
2. Na podstawie art. 69§1 i 2 kk i art. 70§1 kk wykonanie orzeczonej kary pozbawienia wolności warunkowo zawiesza
tytułem próby na okres 2 (dwa) lat.
3. Na podstawie art. 46 §2 kk orzeka od oskarżonego na rzecz M. C. (1) 10 000,00 (dziesięć tysięcy) złotych tytułem
nawiązki.
4. Na podstawie art. 72 §1 pkt 1 kk zobowiązuje oskarżonego do informowania sądu o przebiegu okresu próby co 6
(sześć) miesięcy.
5. Zasądza od oskarżonego na rzecz M. C. (1) (...),00 (dwa tysiące osiemset osiemdziesiąt osiem) złotych tytułem
zwrotu kosztów zastępstwa procesowego.
6. Zasądza od oskarżonego na rzecz Skarbu Państwa kwotę 120,00 (sto dwadzieścia) złotych oraz obciąża go
pozostałymi kosztami sądowymi w kwocie 300,00 (trzysta) złotych.
Sygn. akt IIK 241/18
UZASADNIENIE
M. S. (3) ( 31 lat) mieszka w pobliżu G. i pracuje w jednej z firm transportowych w G. jako kierowca ( k. 31). W dniu
14.07.2017r. razem ze swoją partnerka J. B. (1) i innymi był gościem uroczystości zaślubin i przyjęcia weselnego M. i
O. C. w G.. Najpierw w większym gronie zjedli obiad ( w mieszkaniu siostry pokrzywdzonego M. C. (1)), a w godzinach
wieczornych część gości tj. rodzina O. C. ( D. S. (1) i Z. S. (1)) jej siostra W. S. (1) oraz jej chłopak H. B. (1) i oskarżony
ze swoja partnerką J. B. udali się do mieszkania wynajmowanego przez nowożeńców przy ul. (...), by kontynuować
spotkanie. Tam, wszyscy poza O. C. ( była w tym czasie w piątym miesiącu ciąży) i H. B. (1) spożywali alkohol. Około
20-21.00 pokrzywdzony poczuł się na tyle zmęczony i pijany, że poszedł do drugiego pokoju położyć się. Wkrótce
potem jego żona wyprosiła wszystkich gości z ich mieszkania ( zeznania O. C. k. 34. M. C. k. 32, Z. S. k. 46, D. S. k. 45).
Wszyscy wyproszeni udali się najpierw kilkaset metrów dalej do mieszkania D. S. (1), a wkrótce potem do mieszkania
W. S. (1), gdzie wspólnie biesiadowali ( J. B. k. 35, Z. S. k. 46). Po tym jak goście opuścili mieszkanie młodej pary,
pokrzywdzony pokłócił się z żoną, po czym ubrał się i wyszedł z mieszkania w kierunku stacji paliw, by zakupić piwo
( M. C. k. 32). O. C. wysłała wtedy sms-a do J. B. (1) przepraszając ją za taki sposób zakończenia spotkania, a potem
zadzwoniła do ojca skarżąc się, że została przez męża popchnięta i , że się go boi (J. B. k. 35, Z. S. k. 46). Po tych
sygnałach Z. S., M. S., W. S., J. B. i H. B. postanowili pojechać samochodem tego ostatniego do mieszkania O. C., by
stamtąd ją zabrać ( J. B. k. 35, H. B. k. 16). Gdy dotarli na miejsce zobaczyli przed blokiem żonę pokrzywdzonego. Tam
zaczęli z nią rozmawiać, namawiać, by wsiadła z nimi do samochodu i odjechała. by uniknąć przemocy ze strony męża.
O. C. nawet na chwilę wsiadła do tego samochodu lecz bardzo szybko z niego wysiadła, w dalszym ciągu rozmawiała
z nimi, po czym ostatecznie zaczęła się od nich oddalać, gdy zobaczyła wracającego do domu męża ( O. C. k. 9, k.
34). Pokrzywdzony wracał do domu, bo zapomniał wziąć portfel z pieniędzmi ( M. C. k. 32) szedł ubrany w kurtkę z
kapturem na głowie, słuchał głośno grającej muzyki ( Z. S. k. 46). Wówczas podbiegli do niego oskarżony M. S. (3) i H.
B. (1). Pierwszy uderzył pokrzywdzonego z pięści w twarz kilka razy oskarżony M. S..( H. B. k. 16). Gdy pokrzywdzony
zachwiał się, podbiegł do niego H. B., chwycił go stosując specjalny chwyt, szarpiąc go, uderzając obrócił goi przewrócił
na ziemię. Następnie pokrzywdzony przez chwilę był jeszcze kopany. W tym czasie O. C. próbowała pokrzywdzonego
zasłaniać własnym ciałem ( zeznania O. C. k. 34-34v, M. C. k. 32, k. 5 akt 1 Ds. 226.2018). Po tym jak skończyli,
oskarżony i H. B. krzyczeli do żony pokrzywdzonego, czy nadal chce, być bita przez męża. Następnie H. B. chwycił
głowę leżącego na ziemi pokrzywdzonego i głośno stwierdził „ nic mu nie jest” ( O. C. k. 9). Za chwile podszedł tez do
pokrzywdzonego Z. S., zwyzywał go, a do córki powiedział, że ma wziąć z nim rozwód ( O. C. k. 8v akt 1 Ds. 226.2018
M. C. k. 33). Ponieważ pokrzywdzony był silnie na twarzy zakrwawiony, jego żona próbowała wezwać pogotowie.
Ostatecznie pomogła jej w tym siostra W. S. (3) ( W. S. k. 48). Gdy żona pokrzywdzonego wezwała policję reszta osób
pospiesznie oddaliła się z miejsca zdarzenia ( O. C. k. 8-10, k. 34, protokół oględzin nagrania k. 142).
W wyniku pobicia M. C. doznał poważnych obrażeń ciała. Stłuczenia twarzy ze złamaniem ścian zatoki szczękowej
prawej, złamaniem bocznej ściany prawego oczodołu, złamania lewej kości nosowej, rany okolicy policzka prawego
( historia choroby M. C. (1) k. 98-103). W pisemnej opinii biegły stwierdził, ze powyższe obrażenia naruszały czynności
narządów ciała pokrzywdzonego na okres trwający dłużej niż 7 dni w rozumieniu art. 157§1kk (opinia biegłego k.
161-162). Do chwili rozprawy pokrzywdzony przeszedł dwie operacje twarzy czeka go kolejna celem wyprostowania
i udrożnienia nosa ( M. C. k. 32v).
Oskarżony M. S. nie przyznał się do popełnienia zarzucanego mu czynu. W postepowaniu przygotowawczym ( k. 39-40
akt 1 Ds…) i przed Sądem ( k. 31) przyznał, że uderzył pokrzywdzonego ręką ( „ wydaje mi się, że było to uderzenie
pięścią” ( k. 31v). Ponieważ ten pierwszy uniósł rękę i próbował zamachnąć się na jego dziewczynę J. B. (1). Innymi
słowy, że działał w obronie koniecznej. Podobnie zeznała jego dziewczyna, partnerka J. B. (1) ( k. 35 i k. 35 akt 1Ds
…), podała, że chciała podejść do pokrzywdzonego, by z nim porozmawiać, prosić, by ściszył muzykę i wtedy on miał
uczynić zamach ręką w jej kierunku ( unieść rękę, ale jej nie uderzyć) i wtedy ten ruch pokrzywdzonego, wyprzedził
jej chłopak oskarżony M. S.. Uderzył go pierwszy, a potem zaczęli się szarpać.
Wyjaśnienia M. S., podobnie jak zeznania jego partnerki J. B. (1), w zakresie jakim opisali oni okoliczności zajścia,
są zdaniem Sądu niewiarygodne i dlatego należało je odrzucić. Przede wszystkim już sama wersja obrony koniecznej
jako linia obrony oskarżonego jest nieprzekonywująca, by nie powiedzieć, że wręcz karkołomna. Wszak, to nie
pokrzywdzony dążył do spotkania z oskarżonym i resztą towarzystwa, tylko odwrotnie. Już samo twierdzenie
oskarżonego i jego partnerki, że osoba o ewidentnie słabszych warunkach fizycznych, drobna i kompletnie nietrzeźwa
( ponad 3,5 promila alkoholu we krwi w chwili zdarzenia) jakim był pokrzywdzony M. C., stanowiła jakiekolwiek
zagrożenie dla oskarżonego bądź jego partnerki jest w oczywisty sposób wątpliwe, nieprawdziwe. Podobnie ocenić
należy wywody obojga o tym, że samym – enigmatycznym w opisie- tylko podniesieniem ręki pokrzywdzony
sygnalizował atak. Dalszą kwestią jest kogo miał pokrzywdzony zaatakować i dlaczego. Z relacji pokrzywdzonego i
jego żony do pokrzywdzonego na bliską odległość podeszły 2 osoby tj. oskarżony i H. B., z którymi pokrzywdzony
wcześniej nie miał konfliktu i ich nagła obecność pod jego miejscem zamieszkania była dla niego przede wszystkim
zaskoczeniem. O ile M. S. i J. B. jednoznacznie i trzeba przyznać konsekwentnie twierdzili, że pokrzywdzony chciał
zaatakować J. B. (1) (choć tylko podniósł rękę) to H. B. (1) w postępowaniu przygotowawczym równie pewnie stwierdził
( k. 16 akt 1 Ds…), że pokrzywdzony chciał uderzyć oskarżonego ( nie jego partnerkę), co więcej, podał, że oskarżony
uniknął tego ciosu. „… chciał go uderzyć, ale M. uniknął jego ciosu i wtedy M. S. uderzył M. C. (1) 2-3 razy z pięści w
twarz” ( k. 16). Uniknąć, znaczy zrobić unik przed wyprowadzonym uderzeniem, ciosem. Ten opis zdarzenia świadka
H. B. (1) z postępowania przygotowawczego jest odosobniony i wyraźnie sprzeczny z wyjaśnieniami oskarżonego i jego
partnerki. Wyraźnie stwierdził również ( k. 16) , że oskarżony podszedł do pokrzywdzonego w towarzystwie (...), a nie
swojej partnerki i zadał dwa- trzy ciosy. W tej części opis zdarzenia jest zbieżny z zeznaniami pokrzywdzonego i jego
zony i w tym zakresie należało go podzielić. Świadek H. B. podczas rozprawy ( k. 47) w sposób nieprzekonywający
zmienił w tej części zeznania, wyraźnie dostosowując je do linii obrony oskarżonego i podając, że podniesienie ręki
przez pokrzywdzonego niejako zinterpretował jako chęć uderzenia oskarżonego „ … nie wiem kogo chciał uderzyć, bo
było tam wiele osób… tak to odczytałem” ( k. 47).
H. B. swój udział w zdarzeniu sprowadza do tego, że po ciosach oskarżonego, odciągnął pokrzywdzonego na bok. Jest
to, zdaniem Sądu, przewrotny opis zaatakowania pokrzywdzonego, bo zakładając, że stan pobicia pokrzywdzonego
został spowodowany tylko trzema ciosami oskarżonego, to nie trzeba było go odciągać, bo nie stanowił pokrzywdzony
już żadnego zagrożenia przed kimkolwiek, potrzebował tylko pilnej interwencji medycznej.
Odmienny opis zdarzenia aniżeli H. B. przedstawiła jego dziewczyna ( a zarazem siostra zony pokrzywdzonego) W.
S. (1) ( k. 48 i k. 208 akt 1 Ds…), bo choć podobnie jak oskarżony i J. B. (1) zeznała, ze pokrzywdzony podniósł rękę,
tak jakby chciał uderzyć partnerkę oskarżonego, to powiedziała tylko o jednym uderzeniu „ ale nie wiem, czy otwartą
ręką, czy pięścią w twarz” ( k. 208). Podała dalej ( odmiennie niż H. B.) , że zaczęli z oskarżonym szarpać, a jej chłopak
podbiegł do nich i zaczął ich rozdzielać. Zeznania W. S. (1), podobnie jak zeznania H. B. (1) ( poza fragmentem zeznań,
którym Sąd dał wiarę) i J. B. (1) oraz wyjaśnienia oskarżonego M. S. (3) w części dotyczącej opisu przebiegu zdarzenia,
należy zdaniem Sądu, w większości odrzucić, nie tylko z uwagi na istotne wewnętrzne sprzeczności, sprzeczności z
zeznaniami pokrzywdzonego i jego zony, ale także dlatego, ze każde z nich było wysoce zainteresowane korzystnym
rozstrzygnięciem. Zauważyć tez należy, że wyjaśnienia oskarżonego oraz zeznania W. S. i J. B. w znikomym tylko
stopniu wyjaśniają okoliczności doznania tak istotnych obrażeń przez pokrzywdzonego. W podzielonej w pełni przez
Sąd opinii biegłego z zakresu medycyny sądowej B. Z. ( k. 161-162), zbieżnej z opisem zdarzenia przedstawionego
przez pokrzywdzonego i jego żonę wynika, że „ tego rodzaju obrażenia zwykle powstają w wyniku uderzeń rękoma
zaciśniętymi w pięści i obutymi stopami… uderzeń w prawa stronę twarzy pokrzywdzonego mogło być więcej niż
jedno” ( k. 162).
Nie ulega wątpliwości, ze oskarżony i osoby mu towarzyszące, pojechali samochodem pod blok pokrzywdzonego i jego
żony tylko dlatego, że ta ostatnia chwilę wcześniej zadzwoniła do ojca informując go o kłótni z pokrzywdzonym „ tata
przyjeżdżaj do mnie, bo M. mnie rzuca po ścianach, rozciął mi wargę i zaraz mnie zabije” ( Z. S. k. 46). Bezspornym jest,
że rodzice O. C., a także jej siostra nie akceptowali pokrzywdzonego, podejrzewając go przede wszystkim o to, ze źle
traktuje ich córkę, a nawet stosuje wobec niej przemoc (były wcześniej interwencje policji w ich miejscu zamieszkania,
toczyło się nawet postępowanie karne - min. informacja z policji k. 51). Wszyscy wiec oni pojawili się tam z konkretnym
nastawieniem, czy pokrzywdzony krzywdzi swoja żonę i to oni podeszli do pokrzywdzonego M. C.. To nastawienie
celnie charakteryzuje z pozoru mało istotna wypowiedź O. C. „ oskarżony był tak pijany, ze pomylił bloki i klatkę
schodową, wleciał do jakiejś innej klatki chodowej za jakimś innym facetem i chciał go bić” ( O. C. k. 34).
O. C. i M. C. (1) na przestrzeni całego postępowania karnego w złożonych zeznaniach byli zgodni i konsekwentni
co do tego, że pokrzywdzony został pobity przez dwie osoby (zeznania k. 4-5, 7-9 akt 1 Ds…, k.32-34, k. 62-64
akt 1 Ds…). Tak też podali interweniującym funkcjonariuszom policji ( notatka k. 1 i zeznania M. P.- k.k. 73), a
wcześniej w telefonicznym zgłoszeniu ( protokół oględzin nagrania z k. 132). Oczywiście błędna była natomiast
pierwsza wypowiedź pokrzywdzonego (zawiadomienia o przestępstwie k. 4-5 akt 1 ds…), że drugą osobą, która go
pobiła był jego teść- Z. S. (1). W następnych zeznaniach w obecności prokuratora ( k. 63) dokonał w tym zakresie
korekty twierdząc, że to nie teść był drugim sprawcą, tylko H. B. (1). Te różnice tłumaczył pomyłką i późniejszą
rozmową z żoną. Ta sprzeczność, zdaniem Sądu w żaden sposób nie dyskwalifikuje zeznań pokrzywdzonego, gdyż
znajduje ona „ usprawiedliwienie” stanem jego upojenia alkoholowego. Precyzyjnie wyjaśnił to w opinii biegły B.
Z. ( k. 162 ) „ taka ilość alkoholu w organizmie ( 3,43 promila) zwykle powoduje luki pamięciowe, które w okresie
późniejszym, mogą być uzupełniane informacjami pozyskanymi od innych osób”. Z drugiej strony, z informacji jaką
pokrzywdzony i jego żona przekazali „ na gorąco” bezpośrednio przybyłym na miejsce zdarzenia funkcjonariuszom
( notatka k. 1 akt 1 Ds…, zeznania M. K. k. 73) wynika, ze wówczas pokrzywdzony wskazał jako sprawców oskarżonego
M. S. i H. B.. Ze wskazaniem tożsamości sprawców i ich roli w pobiciu pokrzywdzonego, konsekwentna w zeznaniach
była na przestrzeni całego postępowania O. C. ( k. 8, 34). Przekonywająco wyjaśniła również sprzeczności jej zeznań
( k. 8 akt 1 Ds…) co do okoliczności w jakich upadł na ziemię jej mąż. Z tych zeznań można by wnioskować bowiem,
że pokrzywdzony raz upadł po uderzeniu oskarżonego, a drugi raz , że przewrócił go H. B.. Przed Sądem ( k.
34v) jednoznacznie podała, że po uderzeniu oskarżonego podbiegł H. B., chwycił go i przewrócił męża na ziemię.
Oceniając wiarygodność tych zeznań należy, zdaniem Sądu, uwzględnić, że żona pokrzywdzonego po raz pierwszy
zeznawała zaledwie kilkanaście godzin po zdarzeniu, w szpitalu, będąc w piątym miesiącu ciąży. Z pewnością były to
okoliczności nietypowe, stresujące. W wyniku pobicia pokrzywdzony jako jedyny ( co jest kolejnym argumentem za
przyjęciem oceny zdarzenia jako pobicie ) doznał obrażeń ciała, szeroko udokumentowanych szpitalnie i precyzyjnie
zakwalifikowanych w opinii przez biegłego z zakresu medycyny sądowej opinii (k. 162), która, co raz jeszcze należy
podnieść, koresponduje z zeznaniami pokrzywdzonego i jego żony, tworząc razem spójny i logiczny obraz zdarzenia.
Wprawdzie biegły zauważył, że brak jakichkolwiek obrażeń pokrzywdzonego w innych ( niż głowa) częściach ciała nie
potwierdza, że był on wielokrotnie kopany po całym ciele, co nie wyklucza, że w ogóle był kopany, zwłaszcza, że obecnie
młodzi ludzie noszą miękkie obuwie, typu adidas, trampki, do czego zwłaszcza upoważnia pora roku ( lipiec).
Zdaniem Sądu, zeznań O. C. i M. C. (1) nie dyskwalifikuje oczywiste zatajenie przez nich okoliczności dotyczących
wzajemnych relacji w przeszłości jak i bezpośrednio poprzedzających pobicie pokrzywdzonego. Są to bowiem rzeczy
intymne, z pewnością krępujące, zwłaszcza tak młodych ludzi jakimi są O. i M. C. (1).
Zeznania jakie złożyli świadkowie Z. S. i D. S. ( k. 45-46) mają mało istotne znaczenie, choć Sąd je również podzielił.
D. S. nie była świadkiem zdarzenia ( została w domu), zaś Z. S. podczas zajścia „zajęty” był znaleziona przy śmietniku
„elektroniką”. Nie widział samego zajścia. Zeznania funkcjonariusza policji M. P.- k.i S. K. (k. 11-12) sąd podzielił
jako nie budzące także żadnych wątpliwości, podobnie jak pozostałe dowody w postaci dokumentów, zwłaszcza tych
dotyczących obrażeń i leczenia pokrzywdzonego.
Reasumując, zgromadzony w sprawie materiał dowodowy i przeprowadzona wyżej jego analiza – pozwala zdaniem
Sądu – przyjąć, w sposób pewny, że oskarżony M. S. działając wspólnie i w porozumieniu z inna osobą, używając
przemocy wobec pokrzywdzonego poprzez zadawanie mu ciosów pięścią w twarz, szarpania go, spowodowania
upadku na ziemię i kopania- spowodowali u pokrzywdzonego obrażenia w postaci złamania zatoki szczękowej prawej,
złamania bocznej ściany oczodołu prawego, złamania kości nosowej po stronie lewej oraz rany okolicy policzka
prawego, co spowodowało naruszenie czynności ciała pokrzywdzonego na okres dłuższy niż 7 dni , w rozumieniu
art. 157§1kk, przez co narazili go na bezpośrednie niebezpieczeństwo co najmniej nastąpienia skutku z art. 157§1kk.
Podkreślić należy, że pokrzywdzony doznał obrażeń w postaci urazu twarzy, a więc najbardziej wrażliwych części ciała
człowieka. Zdaniem Sądu oskarżony wyczerpał w ten sposób swoim zachowaniem dyspozycje art. 158§1kk. Zdarzenie
miało miejsce w wakacje, nocą.
W ocenie Sądu wina oraz społeczna szkodliwość czynu, który został przypisany oskarżonemu – są znaczne.
Wskazuje na to analiza tak strony podmiotowej, jak i przedmiotowej opisanego czynu. Mowa w tym miejscu o
takich okolicznościach jak czas, miejsce, sposób jego popełnienia, pobudki, motywy, jakimi oskarżony kierował
się, waga naruszonych przez niego obowiązków, postać zamiaru (w niniejszej sytuacji przyjąć należy, że oskarżony
działał z zamiarem bezpośrednim dokonania pobicia pokrzywdzonego, choć podjętym nagle ). Niewątpliwie
okolicznością obciążającą oskarżonego jest fakt, ze w chwili czynu był w stanie nietrzeźwości. Nie reagował na prośby
pokrzywdzonego i jego żony, co więcej był wobec nich wulgarny i agresywny.
Analiza elementów podmiotowych pozwoliła zdaniem Sądu na przedstawienie oskarżonego M. S. w korzystnym
świetle. Wymieniony ma 31 lat, prowadzi ustabilizowany tryb życia. Nie był wcześniej karany. Powyższe uzasadnia
zdaniem Sądu skorzystanie w stosunku do oskarżonego z wymierzeniem kary pozbawienia wolności w dolnym w
wymiarze - 6 miesięcy, z warunkowym zawieszeniem jej wykonania na okres próby 2 lat.
Orzeczenie rodzaju i wymiaru kary wobec oskarżonego – zdaniem Sądu – nie przekracza stopnia jego winy,
uwzględniają stopień społecznej szkodliwości czynu oraz uwzględnia cele zapobiegawcze i wychowawcze. Na
podstawie art. 46§2kk Sąd orzekł od oskarżonego na rzecz pokrzywdzonego nawiązkę w kwocie 10.000zł. Zdaniem
Sądu kwota ta zrekompensuje w sposób adekwatny cierpienie i ból fizyczny, jakie w wyniku zajścia odniósł
pokrzywdzony.
Na podstawie art. 627 kpk Sąd orzekł o kosztach sądowych na rzecz Skarbu Państwa i o zwrocie wydatków na rzecz
oskarżyciela subsydiarnego (posiłkowego).