Sygn. akt III K 448/16
WYROK
W IMIENIU RZECZYPOSPOLITEJ POLSKIEJ
Dnia 20 lipca 2016 r.
Sąd Rejonowy dla m. st. Warszawy w Warszawie Wydział III Karny
w składzie:
Przewodniczący – SSR Maciej Jabłoński
Protokolant – stażysta Magdalena Mazurkiewicz
po rozpoznaniu na posiedzeniu w dniu 20 lipca 2016 r.
sprawy:
T. C. (1) - s. S. i E. zd. P., ur. (...) w W.,
oskarżonego o to, że:
w dniu (...)w W. przy ul. (...) dokonał uszkodzenia ciała P. M. (1) w ten sposób, że zadał mu kilkakrotnie cios pięścią
w głowę powodując w ten sposób u ww. obrażenia ciała w postaci urazu głowy bez utraty przytomności, urazu
twarzoczaszki – stłuczenia nosa bez kostnych zmian pourazowych oraz urazu uzębienia złamania zęba górnej lewej
jedynki powyżej szyjki z obnażeniem miazgi, które to obrażenia spowodowały naruszenie czynności narządu ciała lub
rozstroju zdrowia na czas powyżej siedmiu dni,
tj. o czyn z art. 157 § 1 k.k.
orzeka:
I. Oskarżonego T. C. (1) uznaje za winnego popełnienia zarzucanego mu czynu i za to na podstawie art. 157 § 1 k.k.
skazuje oskarżonego i wymierza mu karę 1 (jednego) roku pozbawienia wolności,
II. na podstawie art. 69 k.k. i art. 70 § 1 k.k. wykonanie wymierzonej oskarżonemu kary pozbawienia wolności
warunkowo zawiesza na okres 3 (trzech) lat próby,
III. na podstawie art. 46 § 2 k.k. zobowiązuje oskarżonego do zapłaty na rzecz P. M. (1) kwoty 700 zł (siedemset
złotych) tytułem nawiązki,
IV. na podstawie art. 627 k.p.k. zasądza od oskarżonego kwotę 180 zł (sto osiemdziesiąt złotych) tytułem opłaty oraz
kwotę 130 zł (sto trzydzieści złotych) tytułem pozostałych kosztów postępowania.
Sygn. akt. III K 448/16
UZASADNIENIE
wyroku z dnia 20 lipca 2016r.
Na podstawie art. 424 § 3 k.p.k. ograniczyć zakres uzasadnienia wyroku wydanego w trybie art.
343 k.p.k., do wyjaśnienia podstawy prawnej tego wyroku oraz wskazanych rozstrzygnięć.
Na podstawie całokształtu ujawnionego materiału dowodowego, Sąd dokonał następującej oceny
prawnej czynu oskarżonego:
Mając na uwadze całokształt zgromadzonego w sprawie materiału dowodowego stwierdzić należy, że wina
oskarżonego T. C. (1) nie budzi żadnych wątpliwości i została udowodniona w całości. Oskarżony przyznał się
bowiem do popełnienia zarzucanego mu czynu i złożył klarowne wyjaśnienia korespondujące z pozostałym materiałem
dowodowym sprawy w postaci zeznań pokrzywdzonego P. M. (2), zeznań M. M. oraz innych dowodów w postaci
dokumentacji lekarskiej, protokołu oględzin, opinii sądowo-lekarskiej. Całokształt materiału dowodowego sprawy
układa się w logiczną całość, toteż okoliczności niniejszej sprawy nie budzą wątpliwości.
Zgodnie z art. 157 § 1 k.k. kto powoduje naruszenie czynności narządu ciała lub rozstrój zdrowia, inny niż określony
w art. 156 § 1 k.k., podlega karze pozbawienia wolności od 3 miesięcy do lat 5. Zachowanie T. C. (1) wyczerpało więc
znamiona zarzucanego mu czynu. W pierwszej kolejności wskazać należy, iż obrażenia, jakich doznał P. M. (1) w
postaci urazu głowy bez utraty przytomności, uraz twarzoczaszki – stłuczenie nosa bez kostnych zmian pourazowych
oraz uraz uzębienia złamania zęba górnej lewej jedynki powyżej szyjki z obnażeniem miazgi, wynikały z uderzenia go
kilkakrotnie pięścią w głowę. Nie ulega też wątpliwości, w świetle opinii sądowo – lekarskiej, iż powstałe obrażenia
stanowią średni uszczerbek na zdrowiu, bowiem spowodowały one rozstrój zdrowia oraz naruszenie czynności
narządów ciała na okres przekraczający 7 dni. Obrażenia te nie stanowią także ciężkiego uszczerbku na zdrowiu, o
którym mowa w art. 156 § 1 k.k.
W sprawie niniejszej bezsprzecznym zaś, jest iż oskarżony T. C. (2) wypełnił znamiona zarzuconego mu czynu
wyczerpującego dyspozycję z art. 157 § 1 k.k.
Przy wymiarze kary Sąd miał na względzie przede wszystkim rodzajem naruszonego dobra (zdrowie człowieka oraz
nienaruszalność integralności i prawidłowości funkcjonowania jego ciała), stopniem społecznej szkodliwości czynu
oraz rozmiarem ujemnych następstw. W tym kontekście wskazać należy, iż na skutek czynu oskarżonego P. M.
(2) odniósł tzw. średnie obrażenia ciała, czyli obrażenia, o jakich mowa w art. 157 § 1 k.k. tj. trwające dłużej niż
7 dni. Natomiast mając na uwadze, że oskarżony uderzył pięścią kilkakrotnie w głowę pokrzywdzonego jedynie z
tego powodu, że jechał skuterem po chodniku, przyjąć należało, iż jego czyn cechował stosunkowo duży stopień
zawinienia. Do okoliczności łagodzących Sąd zaliczył uprzednią niekaralność oskarżonego (k.46) oraz przyznanie się
do zarzucanego mu czynu.
Mając na uwadze powyższe Sąd uznał, iż wina oskarżonego oraz okoliczności popełnienia przestępstwa, w świetle jego
wyjaśnień oraz pozostałych dowodów, nie ulegają wątpliwości, wobec czego uwzględnił złożony w sprawie niniejszej
przez Prokuratora wniosek w trybie art. 335 § 1 k.p.k. o wydanie wyroku skazującego bez przeprowadzenia rozprawy
i wymierzenie określonej, uzgodnionej z oskarżonym kary oraz nawiązki na rzecz pokrzywdzonego, na które T. C.
(2) zgodził się składając wyjaśnienia w sprawie i zgody tej nie wycofał. Uwzględniając wniosek Sąd stwierdził, iż
cele postępowania zostaną osiągnięte pomimo nieprzeprowadzenia rozprawy w całości. Zaważyła o tym postawa
oskarżonego, który przyznał się do popełnienia zarzuconych mu czynów. Ponadto na korzyść oskarżonego T. C. (1),
Sąd poczytał fakt, iż nie był on uprzednio karany (k. 46).
W związku z powyższym, zgodnie ze wskazanym wyżej wnioskiem Sąd wymierzył oskarżonemu karę 1 roku
pozbawienia wolności.
Sąd wymierzając oskarżonemu karę pozbawienia wolności za popełnione przez oskarżonego przestępstwo, wziął pod
uwagę nie tylko treść złożonego przez Prokuratora wniosku w trybie art. 335 § 1 k.p.k., ale również ogólne dyrektywy
wymiaru kary, w tym potrzeby w zakresie kształtowania świadomości prawnej społeczeństwa stosownie do art. 53 §
1 i 2 k.k.
Jednocześnie Sąd uznał, że w stosunku do oskarżonego zachodzą przesłanki do zastosowania dobrodziejstwa instytucji
warunkowego zawieszenia orzeczonej kary pozbawienia wolności. Zgodnie bowiem z przepisem art. 69 § 1 k.k., Sąd
może bowiem warunkowo zawiesić wykonanie orzeczonej kary pozbawienia wolności nie przekraczającej 2 lat, kary
ograniczenia wolności lub grzywny orzeczonej jako kara samoistna, jeżeli jest to wystarczające dla osiągnięcia wobec
sprawcy celów kary, a w szczególności zapobieżenia powrotowi do przestępstwa. Z kolei zaś § 2 tego przepisu stanowi,
że zawieszając wykonanie kary, Sąd bierze pod uwagę przede wszystkim postawę sprawcy, jego właściwości i warunki
osobiste, dotychczasowy sposób życia oraz zachowanie się po popełnieniu przestępstwa.
Oskarżony jest osobą dotychczas niekaraną (k.46), prowadzi ustabilizowany tryb życia – pracuje, ma na utrzymaniu
jedno dziecko, dlatego w ocenie Sądu przedmiotowe zdarzenie miało w życiu oskarżonego incydentalny charakter,
i więcej się nie powtórzy. Dotychczasowa postawa oskarżonego wskazuje, że w jego przypadku zachodzi pozytywna
prognoza kryminologiczna. Wobec powyższego Sąd skorzystał wobec oskarżonego z dobrodziejstwa warunkowego
zawieszenia wykonania kary na okres 3 lat próby. Zdaniem Sądu mimo zawieszenia wykonania kary zostaną osiągnięte
wobec oskarżonego cele wychowawcze i zapobiegawcze, o których mowa w art. 58 § 1 k.k.
Na podstawie art. 46 § 2 k.k. Sąd zobowiązał oskarżonego do zapłaty na rzecz P. M. (1) kwoty 700 złotych tytułem
nawiązki, uznając tę kwotę za adekwatną do doznanej przez pokrzywdzonego krzywdy wynikającej ze spowodowanego
u niego rozstroju zdrowia wskutek działania oskarżonego.
Na podstawie art. 627 k.p.k. Sąd zasądził od oskarżonego kwotę 180 złotych tytułem opłaty oraz kwotę 130 złotych
tytułem pozostałych kosztów postępowania, uznając iż jest on
w stanie przedmiotowe koszty uiścić.