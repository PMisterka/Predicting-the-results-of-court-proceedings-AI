Sygn. akt II K 309/15
WYROK
W IMIENIU RZECZYPOSPOLITEJ POLSKIEJ
Dnia 05 stycznia 2016 r.
Sąd Rejonowy w Lęborku II Wydział Karny w składzie:
Przewodnicząca SSR Aleksandra Szumińska
Protokolant st. sekr. sąd. Jolanta Frąckowiak – Loda
w obecności Prokuratora Prokuratury Rejonowej w Lęborku Marzeny Ziniewicz
po rozpoznaniu dnia 21 lipca 2015 r., 03 września 2015r., 27 października 2015 r., 26 listopada 2015r., 05 stycznia
2016 r. sprawy karnej
D. O. (1), ur. (...) w L.,
s. Z. i G. z domu L.
oskarżonego o to, że:
I. w dniu 02 lutego 2015r. w m. O. kierował pod adresem C. B. (1) groźby pozbawienia życia wzbudzając w nim
uzasadnioną obawę, że groźby te zostaną spełnione,
tj. o czyn z art. 190 § 1 k.k.
II. w dniu 02 lutego 2015r. w m. O. poprzez jednokrotne uderzenie pięścią w twarz D. B. (1) spowodował u niego
obrażenia ciała w postaci stłuczenia nosa ze złamaniem kości nosowych bez przemieszczenia czym spowodował
naruszenie czynności narządowych na czas poniżej dni siedmiu,
tj. o czyn z art. 157 § 2 k.k.
III. w dniu 02 lutego 2015r. w m. O. kierował pod adresem D. B. (1) groźby uszkodzenia ciała wzbudzając w nim
uzasadnioną obawę, że groźby te zostaną spełnione,
tj. o czyn z art. 190 § 1 k.k.
1) ustala, że oskarżony D. O. (1) dopuścił się zarzucanych mu czynów opisanych wyżej, z tym ustaleniem, że czyn III
został popełniony w dniu 7 lutego 2015 roku, wyczerpujących znamiona przestępstw: czyn I i III z art. 190 § 1 k.k.,
czyn II z art. 157 § 2 k.k. i z mocy art. 66 § 1 i § 2 k.k. i 67 § 1 k.k. postępowanie karne warunkowo umarza
na okres próby 2 (dwóch) lat;
2) na mocy art. 67 § 3 k.k. nakłada na oskarżonego D. O. (1) obowiązek zadośćuczynienia za doznaną
krzywdę poprzez zapłatę na rzecz D. B. (1) kwoty 400 (czterystu) złotych;
3) zasądza od oskarżonego na rzecz Skarbu Państwa – Sądu Rejonowego w L.169 zł (sto sześćdziesiąt dziewięć)
tytułem zwrotu kosztów sądowych.
Sygn. akt IIK 309/15
UZASADNIENIE
Sąd ustalił następujący stan faktyczny:
D. O. (1) mieszka wraz ze swoimi rodzicami i niepełnosprawnym bratem w bloku wielorodzinnym w O. (...). W tym
samym domu, na pierwszym piętrze, pod numerem (...) zamieszkuje rodzina B.: C. B. (1), J. B., A. B. (1) oraz D. B. (1).
Rodziny od dłuższego czasu pozostają ze sobą w konflikcie, związanym między innymi z głośnym słuchaniem muzyki
przez D. B. (1).
W dniu 20 stycznia 2015 roku G. O. nie widząc możliwości porozumienia się z sąsiadem, złożyła wniosek o ukaranie
za wykroczenie, polegające na zakłóceniu spokoju.
W tej sytuacji, w dniu 2 lutego 2015 roku D. B. (1) udał się na Posterunek Policji w C., gdzie dokonano jego
przesłuchania w związku z wydarzeniami mającymi miejsce w dniu 20 stycznia 2015r., podczas którego przyznał się
do zarzucanego mu czynu zakłócenia spokoju G. i D. O. (1).
D. B. (1) do C. pojechał rowerem, który po powrocie do O., około godziny 15:00-16:00, położył na odśnieżonym
wcześniej przez D. O. (1) miejscu parkingowym, po czym udał się do domu. W miejscu, gdzie chłopak zostawił rower,
swój samochód zwyczajowo parkował sąsiad D. O. (1), co zostało ustalone wcześniej z mieszkańcami bloku.
Wracający w godzinach popołudniowych do domu D. O. (1) spostrzegł, że na jego miejscu parkingowym leży rower,
który uniemożliwiał mu zaparkowanie pojazdu. W tej sytuacji kierujący wysiadł z samochodu i przestawił rower D.
B. (1), kładąc go w śnieg. Po zaparkowaniu samochodu zarówno D. O. (1), jak i towarzyszący mu pasażer T. G. udali
się do swoich mieszkań.
Po jakimś czasie D. B. (1) spostrzegł, że jego rower leży w innym miejscu, wobec czego wybiegł na podwórze i zaczął
robić zdjęcia roweru oraz samochodu D. O. (1).
Widzący zachowanie sąsiada D. O. (1) wybiegł z domu i podszedł do stojącego przy jego samochodzie D. B. (1), pytając
się go, czy ten ma jakiś problem. Między mężczyznami doszło do wymiany zdań, podczas której D. B. (1) wyzywając
wulgarnie sąsiada zarzucał mu, że wyrzucił mu rower. Wówczas D. O. (1) popchnął swojego rozmówcę w stronę ulicy i
pokrzywdzony oparł się o metalowy słupek. Następnie D. O. (1) zadał D. B. (1) jednokrotne uderzenie w nos. W wyniku
uderzenia D. B. (1) osunął się na nogach.
W tym czasie przebywający w mieszkaniu C. B. (1), J. B. oraz A. B. (1) usłyszeli dobiegające z podwórza krzyk. Wszyscy
pobiegli do kuchni, przy czym pierwszy do okna zbliżył się C. B. (1), który widząc zakrwawionego syna, zaczął krzyczeć
do D. O. (1), aby ten go zostawił. Między mężczyznami doszło do wymiany zdań, podczas której C. B. (1) powiedział
do sąsiada, że „ może skoczyć do niego”. Wówczas wzburzony D. O. (1) wbiegł do klatki schodowej. A. B. (1) zamknęła
drzwi wejściowe na klucz. Po chwili sąsiad zaczął dobijać się do drzwi mieszkania rodziny B. oraz ciągnąć za klamkę
i groził C. B. (1) zabójstwem.
Po około 2-3 minutach D. O. (1) zaprzestał swoich działań i wybiegł przed dom, gdzie powiedział do stojącego w oknie
C. B. (1), że jak zgłosi powyższe zdarzenie, to go zabije.
W międzyczasie D. B. (1) poszedł do domu, gdzie rodzina zaczęła tamować lecącą mu z nosa krew. Chcąc powiadomić
o zaistniałym zdarzeniu C. B. (1) zadzwonił na Policję. W Komendzie Powiatowej Policji w L. przełączono go do
dzielnicowego, który wskazał im sposób postępowania w powyższej sprawie. Następnie D. B. (1) pobiegł do L. M.,
informując ją, że udaje się na pogotowie celem sporządzenia obdukcji.
Wskutek uderzenia ręką w twarz D. B. (1) doznał obrażeń ciała w postaci stłuczenia nosa ze złamaniem kości nosowych
bez przemieszczenia, które stanowiły naruszenie czynności narządu ciała na czas poniżej 7 dni.
Po paru dniach, tj. 7 lutego 2015r. D. B. (1) wychodząc z piwnicy spostrzegł D. O. (1), który zobaczywszy go
wypowiedział pod jego adresem groźbę uszkodzenia ciała, mówiąc, że czeka go wózek inwalidzki.
Sąd ustalił powyższy stan faktyczny na podstawie: częściowo wyjaśnień oskarżonego D. O. (1)
(k.28-29,57v.-58,59,60,84), częściowo zeznań D. B. (1) (k.11v., 59-60,61v.,77-77v.,78v.,84) częściowo zeznań C. B.
(1)(k.2-2v.,58-59,60v.,61v.), częściowo zeznań J. B. (k.13v.,78-78v.), częściowo zeznań A. B. (1) (k.14v.,60-60v.),
częściowo zeznań G. O. (k.76v.-77), częściowo zeznań Z. O. (k. 77-77v.), częściowo zeznań T. G. (k.77v.-78), zeznań
L. M. (k.23v.,61-61v.,90v.), zeznań E. L. (k.61v), karty pobytu na Szpitalnym Oddziale Ratunkowym (k.3), opinii
biegłego sądowego (k.19), zdjęć (k.83), akt sprawy IIW 289/15 oraz pozostałego materiału dowodowego ujawnionego
na rozprawie.
Sąd zważył, co następuje:
Oskarżony D. O. (1) nie przyznał się do popełnienia zarzucanych mu aktem oskarżenia czynów kierowania gróźb
karalnych pod adresem pokrzywdzonych C. B. (1) i D. B. (1), jak również do spowodowania uszkodzeń ciała. W
swoich wyjaśnieniach potwierdził, że między nim a rodziną B. istnieje konflikt sąsiedzki, związany ze zbyt głośnym
słuchaniem muzyki przez pokrzywdzonego D. B. (1). Oskarżony zaznaczył, że jego matka zwracała pokrzywdzonemu
uwagę, prosząc o ściszenie muzyki, jednak nie odniosło to pozytywnego skutku i wobec braku reakcji ze strony D. B.
(1), G. O. złożyła zawiadomienie na Policję dotyczące zakłócania spokoju.
Opisując przebieg zaistniałego zdarzenia wskazał, że w dniu 02 lutego 2015r. w związku z obfitymi opadami śniegu,
odśnieżył swoje miejsce parkingowe znajdujące się przed blokiem, wskazując jednocześnie że wracając po południu
do domu wraz ze znajomym zobaczył, że stoi tam rower, należący do D. B. (1). Podniósł, że wysiadł z auta, przestawił
rower i zaparkował samochód na swoim miejscu, po czym udał się do domu. Wskazał, że po kilku minutach z okna
swojego mieszkania spostrzegł D. B. (1) robiącego zdjęcia, wobec czego wyszedł przed blok i powiedział sąsiadowi,
że jego rower sam się przewrócił, gdyż przestawiając go, postawił go w śniegu. Wyjaśnił, że w międzyczasie z okna
mieszkania wyjrzał C. B. (2), który zaczął krzyczeć do niego, „jak ma problem to może skoczyć do niego, a nie do
syna”. Oskarżony przyznał, że rzeczywiście wymienili oni z D. B. (1) kilka zdań, jednak nie groził jemu oraz C. B. (1)
oraz nie zadał pokrzywdzonemu żadnego uderzenia. Wskazał, że D. B. (1) udał się do domu, zaś on obejrzał swój
samochód celem sprawdzenia, czy nie został porysowany. Zaznaczył jednocześnie, że wielokrotnie widział będącego
pod wpływem alkoholu D. B. (1), który się przewracał i rozpoznane u niego obrażenia ciała mogły powstać na skutek
wcześniejszych sytuacji. Oskarżony zaprzeczył również, aby miała miejsce sytuacja, podczas której dobijałby się do
mieszkania państwa B., jak również zanegował fakt wypowiadania gróźb pod adresem C. B. (1).
Konfrontowany z pokrzywdzonym C. B. (1) oskarżony zaprzeczył, aby do rozmowy z D. B. (1) doszło przy chodniku,
czy też przy drodze krajowej wskazując, że nie ma tam słupka, o który miałby oprzeć się pokrzywdzony. Z jego
wyjaśnień wynika, że rozmawiał z sąsiadem nieopodal swojego samochodu i na zauważył, aby leciała mu krew z nosa.
Dodał, że pokrzywdzony trzy dni przed zdarzeniem bił się z kimś na wiosce, wskutek czego mógł doznać obrażeń, o
spowodowanie których go oskarża.
Sąd jedynie w nieznacznym zakresie dał wiarę wyjaśnieniom oskarżonego, a mianowicie w części dotyczącej istnienia
konfliktu sąsiedzkiego, jak również wskazywanych przez oskarżonego przyczyn będących podstawą wydarzeń z dniu
2 oraz 7 lutego 2015r., albowiem wyjaśnienia w tym przedmiocie znalazły potwierdzenie w zgromadzonym materiale
dowodowym, w tym zeznaniach pokrzywdzonego D. B. (1), który przyznał się do położenia roweru na odśnieżonym
przez oskarżonego miejscu parkingowym, zajmowanym przez niego w oparciu o zgodę lokatorów, jak i zakłócania
spokoju głośną muzyką. Na uwzględnienie zasługiwały również wyjaśnienia oskarżonego, w których potwierdził fakt
przestawienia roweru i położenia go na śniegu. Sąd uznał również za szczere twierdzenia oskarżonego, w których
wskazywał na prowokujące zachowanie D. B. (1), który wracając z przesłuchania w sprawie IIW 289/15 celowo
pozostawił rower na zwyczajowo przyjętym miejscu parkingowym sąsiada, utrudniając mu zaparkowanie samochodu,
jak również wykonywał zdjęcia roweru znajdującego się w śniegu oraz samochodu, należącego do oskarżonego. Jednak
ferowana przez D. O. (1) wersja wydarzeń z dnia 2 i 7 lutego 2015 r., sprowadzona do wymiany zdań pomiędzy nim a
pokrzywdzonymi, nie zasługuje na uwzględnienie, gdyż analiza przeprowadzonych w sprawie dowodów prowadzi do
zgoła odmiennych wniosków. Przedstawiona przez oskarżonego wersja stoi w oczywistej sprzeczności z twierdzeniami
samego pokrzywdzonego, który konsekwentnie wskazywał na oskarżonego jako sprawcę zadanego mu uderzenia w
twarz. Zeznania pokrzywdzonego w powiązaniu z treścią opinii biegłego sądowego oraz z zeznaniami pozostałych
świadków, tj. C. B. (1), J. B. i A. B. (1), którzy zgodnie wskazywali, że po usłyszeniu krzyków zauważyli trzymającego
się za nos pokrzywdzonego, któremu leciała krew nie budzą wątpliwości w zakresie sprawstwa oskarżonego co
do spowodowanych u pokrzywdzonego obrażeń nosa. W świetle powyższych ustaleń wersja oskarżonego, który
sugerował, że pokrzywdzony wcześniej wskutek nadużywania alkoholu i upadków, jak i bójek, w które się wdawał
doznał obrażeń ciała nie zasługuje na uwzględnienie jako nieznajdująca odzwierciedlenia w zgromadzonym materiale
dowodowym. Nie tylko bowiem członkowie rodziny D. B. (1) wskazywali, że pokrzywdzony wskutek wydarzeń z dnia 2
lutego 2015 r. miał zakrwawioną twarz, ale również sąsiadka L. M. , pozostająca w dobrych relacjach z oskarżonym
stwierdziła, że „ widziała D. B. (1), trzymającego się za nos, który oznajmił jej że jedzie zrobić obdukcję (k.61). Również
biegły sądowy M. K. wykluczył (k.76v.), aby do złamania kości nosowej doszło na skutek upadku osoby nietrzeźwej na
twarde podłoże. Wskazał, że wskutek takiego upadku pokrzywdzony miałby na ciele charakterystyczne ślady w postaci
otarć. Nadto Sąd w oparciu o zgromadzony materiał dowodowy wykluczył, aby obrażenia pokrzywdzonego powstały
na skutek mającej klika dni wcześniej bójki, gdyż przesłuchany w sprawie świadek K. S. (k.81v.), zaprzeczył, aby
miał pobić pokrzywdzonego, przy czym zeznaniom tym Sąd dał wiarę.
Nie zasługują również na uwzględnienie twierdzenia oskarżonego, w których wskazywał że na miejscu zdarzenia nie
ma słupka, o który miał oprzeć się pokrzywdzony. Wyjaśnienia te nie mogły się ostać w kontekście konsekwentnych
zeznań pokrzywdzonego D. B. oraz pozostałego materiału dowodowego, w tym w pełni wiarygodnych zdjęć (k.83),
które obrazują wygląd miejsca zdarzenia, gdzie uwidoczniony jest słupek ogrodzeniowy na końcu chodnika przy
drodze.
Jako przyjętą przez oskarżonego linię obrony zmierzającą do uchronienia go od ponoszenia odpowiedzialności karnej
należało także uznać wyjaśnienia, w których negował fakt wypowiadania gróźb zarówno pod adresem C. B., jak i D.
B.. Analiza materiału dowodowego, w tym spójnych w tym zakresie zeznań pokrzywdzonych i świadków J. B. i A. B.
(1), wskazuje jednoznacznie, że oskarżony w dniu 2 lutego 2015 r groził pokrzywdzonemu C. B. pozbawieniem życia,
a w dniu 7 lutego 2015r. groźbę uszkodzenia ciała kierował do D. B..
Sprawstwo oskarżonego w zakresie uderzenia pokrzywdzonego oraz wypowiadania gróźb wynika przede wszystkim
z zeznań pokrzywdzonego D. B. (1), który konsekwentnie przez cały czas trwania postępowania karnego, zarówno
w postępowaniu przygotowawczym, jak i przed Sądem, wskazywał na oskarżonego jako osobę, która zadała mu
jednokrotne uderzenie w twarz, jak również w dniu 7 lutego 2015r. groziła mu uszkodzeniem ciała.
Słuchany w toku dochodzenia (k.11v.) przyznał, że posiadane u niego obrażenia powstały na skutek uderzenia
zadanego przez D. O. (1). Opisując przebieg wydarzeń podał, że po powrocie z Posterunku Policji w C., gdzie pojechał
w związku z koniecznością złożenia wyjaśnień do sprawy związanej z zakłócaniem spokoju, zobaczył, że sąsiad wrzucił
mu rower do śniegu, wobec czego postanowił utrwalić zastaną sytuację i zrobić zdjęcie. Stwierdził, że wówczas z
budynku wybiegł D. O. (1), który uderzył go jednokrotnie pięścią w twarz, a widzący całą sytuację jego ojciec zaczął
krzyczeć do oskarżonego. Stwierdził, że po chwili sąsiad wbiegł do budynku i wprawdzie nie wie, co wydarzyło się u
góry, jednak z relacji rodziny wiadomym mu jest, że D. O. (1) dobijał się do drzwi ich mieszkania. Podniósł, że gdy
po jakimiś czasie oskarżony wybiegł na podwórze groził stojącemu w oknie C. B. (1) pozbawieniem życia. Świadek
zaznaczył, że jemu oskarżony tego dnia nie groził, a jedynie go uderzył w wyniku czego miał złamany nos, jednak
groźby pod jego adresem wypowiadał parę dni później, tj. 7 lutego 2015r, kiedy powiedział do niego, że grozi mu wózek
inwalidzki, co odebrał on jako groźbę uszkodzenia ciała.
Słuchany w toku postępowania jurysdykcyjnego (k.59-60,61v pokrzywdzony potwierdził swoje zeznania dodając, że
rzeczywiście położył rower przy ogródku, w odśnieżonym miejscu, jednak oskarżony zawsze normalnie go odstawiał.
Z zeznań świadka wynika, że w dniu zdarzenia położył rower na miejscu parkingowym oskarżonego, jedynie na
chwilę, gdyż chciał zrobić kanapki i pojechać do pracy. Po chwili – jak podał – zobaczył oskarżonego, który wysiadł z
samochodu i przewrócił jego rower, wobec czego postanowił zrobić zdjęcie roweru i samochodu. Wskazał, że widzący
jego zachowanie oskarżony zaczął krzyczeć do niego wulgarnie, po czym podszedł do niego i zaczął go rękoma pchać
w stronę asfaltu, a następnie zadał mu cios ręką w nos. Z jego zeznań wynika, że po zdarzeniu najpierw udał się
do domu, gdzie jego ojciec zadzwonił na Policję, a dopiero później poszedł do L. M.. Świadek potwierdził, że pije z
kolegami alkohol, jednak zaprzeczył, aby doprowadzał się do takiego stanu, żeby się przewracać. Opisując okoliczności
dotyczące wypowiadanych pod jego adresem gróźb podniósł, że miesiąc po powyższym zdarzeniu schodząc do piwnicy,
zobaczył oskarżonego, który gazował samochodem na swoim miejscu parkingowym i powiedział do niego będzie
wózek inwalidzki, co odebrał on jako groźbę pozbawienia życia. Po odczytaniu zeznań złożonych w toku dochodzenia
świadek sprostował, że oskarżony groził mu w dniu 7 lutego 2015r. Konfrontowany ze Z. O. (k.77-77v.) zaprzeczył, aby
wulgarnie odnosił się do oskarżonego oraz, aby doznał obrażeń ciała bijąc się wcześniej z K. S..
Sąd w zasadniczych kwestiach dał wiarę zeznaniom pokrzywdzonego, który wypowiadał się niezmiennie i
konsekwentnie w kwestiach najistotniejszej, a mianowicie wskazując na oskarżonego, jako osobę, która zadała mu
jednokrotne uderzenie w twarz. Wskazać należy, że twierdzenia świadka w tym zakresie znajdują potwierdzenie
w zeznaniach członków rodziny pokrzywdzonego, którzy obserwowali zachowanie D. B. (1) bezpośrednio po ciosie
zadanym przez oskarżonego, przy czym powstałe u pokrzywdzonego obrażenia zostały odnotowane tego samego dnia
w dokumentacji medycznej w postaci karty pobytu na Szpitalnym Oddziale Ratunkowym (k.3).
Analiza powyższych zeznań wskazuje jednak, że świadek opisując okoliczności i przyczyny zajścia nie przedstawił
w sposób wiarygodny wszystkich elementów. Wiernie odtworzył jedynie szczegóły zdarzenia, opisując zachowanie
oskarżonego, który podszedł do niego, podczas robienia zdjęć i zaczął go pchać w stronę asfaltu, po czym gdy ten
oparł się o słupek uderzył go w twarz. Z kolei jeżeli chodzi o zaprezentowanie swojego zachowania podczas zdarzenia
Sąd uznał, że świadek starał się przedstawić siebie w jak najlepszym świetle, pomijać, bądź też minimalizując swoje
negatywne postępowanie podczas zdarzenia, w tym podburzanie i prowokowanie oskarżonego.
W pierwszej kolejności trzeba podkreślić, że - wbrew temu co twierdził świadek - nie stawiał on wcześniej
swojego roweru na miejscu parkingowym oskarżonego. Okoliczność tę zanegował D. O. (1) (k.60), który podał,
że pokrzywdzony parkował swój rower za trawnikami. Ponadto zasady doświadczenia życiowego i logicznego
rozumowania przemawiają za przyjęciem, że istniejący między stronami konflikt, przeciwstawia się przyjęciu wersji
pokrzywdzonego, jakoby oskarżonemu nie przeszkadzało dotychczasowe parkowanie roweru na przydzielonym mu
miejscu parkingowym, gdyż zmuszałoby go to do każdorazowego opuszczania samochodu i przestawiania roweru. W
świetle powyższego Sąd uznał, że świadek mijał się z prawdą mówiąc, że wcześniej normalnie stawiał rower na miejscu
parkingowym oskarżonego. Wskazać należy, że powszechnie przyjętym jest, że rowery pozostawia się na trawnikach,
czy też przy ogrodzeniach, a nie na miejscach specjalnie wyznaczonych dla samochodów. Biorąc powyższe pod uwagę,
jak również fakt, że strony były skonfliktowane, a pokrzywdzony tego dnia wracał z przesłuchania w sprawie toczącej
się z zawiadomienia G. O. należało uznać, że wyjaśnienia oskarżonego o celowym i złośliwym zastawieniu przez D. B.
(1) miejsca parkingowego są wiarygodne. Tym samym Sąd ustalił, że pokrzywdzony swoim zachowaniem sprowokował
oskarżonego. Idąc dalej nie można uwzględnić zeznań świadka złożonych w toku postępowania jurysdykcyjnego
odnośnie celowego rzucenia i uszkodzenia jego roweru przez oskarżonego. W ocenie Sądu powyższe zeznania są
nielogiczne, gdyż postawa pokrzywdzonego w zakresie zadanego mu uderzenia, przejawiająca się w wykonaniu
obdukcji i zawiadomieniu Policji dowodzi, że świadek zawiadomiłby organy ścigania, gdyby w rzeczywistości doszło
do uszkodzenia jego mienia. Ponadto świadek nie był konsekwentny w swych zeznaniach, albowiem słuchany w
toku dochodzenia twierdził, że widział jedynie przewrócony rower, przy czym zobaczywszy obok samochód należący
do oskarżonego, domyślił się, że sąsiad go przewrócił. Z kolei na rozprawie podawał, że zauważył wysiadającego z
samochodu D. O. (1), który przewrócił jego rower. Również twierdzenia, aby jego rower posiadał stopkę, nie mogą się
ostać, jako niejasne i wewnętrznie sprzeczne. Świadek najpierw zeznał, że położył rower, albowiem nie posiadał on
stopki, a dopiero w toku prowadzonej rozprawy zmienił wersję, podnosząc, że rower niewątpliwie miał stopkę, zatem
w dniu zdarzenia jego rower stał, a nie leżał. Zdaniem Sądu zmiana stanowiska nie była przypadkowa i miała wesprzeć
jego wersję w zakresie przewrócenia roweru przez oskarżonego.
Odnosząc się do zeznań świadka w zakresie wypowiadanych przez oskarżonego gróźb karalnych Sąd uznał, że były one
w najistotniejszych kwestiach jasne i rzeczowe, dlatego też zasługują na wiarę. Co do wydarzeń z dnia 2 lutego 2015r.
świadek przyznał, że bezpośrednio po uderzeniu był zamroczony i nie słyszał słów wypowiadanych przez oskarżonego
pod adresem jego ojca, jednak wskazał on, że na pewno oskarżony groził pozbawieniem życia C. B. (1), gdy wybiegł
z klatki schodowej. Twierdzenia te korespondują z zeznaniami świadków C. B. (1), J. B. oraz A. B. (1) i jako takie
zasługują na wiarę. Ponadto jako jasne i rzeczowe Sąd uznał zeznania świadka w zakresie grożenia mu wózkiem
inwalidzkim.
Ustalenia Sądu znajdują również potwierdzenie w zeznaniach C. B. (1) (k.2-2v.). Świadek zeznał, że przebywając w
mieszkaniu usłyszał dobiegające z podwórza krzyki i spojrzawszy przez okno zobaczył podnoszącego się z ziemi syna
D., któremu z nosa leciała krew oraz stojącego nad nim oskarżonego D. O. (1). Wskazał, że wówczas otworzył okno i
zaczął krzyczeć w kierunku oskarżonego, aby zostawił jego dziecko, na co sąsiad w sposób wulgarny odpowiedział mu,
żeby się nie wtrącał, po czym ruszył w kierunku klatki schodowej. Podniósł, że widząca całą sytuację A. B. (1) zamknęła
drzwi do mieszkania na klucz, do których po chwili zaczął dobijać się oskarżony, szarpiąc za klamkę. Z zeznań świadka
wynika, że oskarżony wykrzykiwał wówczas pod jego adresem groźby pozbawienia życia, które powtarzał wielokrotnie,
a następnie mężczyzna wyszedł na podwórze i widząc go w oknie ponownie zaczął grozić mu pozbawieniem życia, co
wzbudziło w nim obawę, że groźby te zostaną spełnione. Świadek zaznaczył, że po jakimś czasie, gdy domu przyszedł
D. B. (1), zadzwonił na Policję i dzielnicowy pouczył go o toku dalszego postępowania. Wskazał, że pojechał z synem do
szpitala, gdzie po prześwietleniu okazało się, że doszło do złamania kości nosowych. Przed Sądem (k.58-59) świadek
podtrzymał treść złożonych przez siebie zeznań, przyznając, że pozostaje z oskarżonym w konflikcie sąsiedzkim.
Odnosząc się do zdarzenia wskazał, że nie widział momentu uderzenia syna, gdyż wyjrzawszy przez okno zobaczył
syna D. opartego o słupek ogrodzeniowy, który chwiał się i wyglądało to tak, że chciał się podnieść. Podniósł, że syn
miał zakrwawioną twarz, a nad nim stał oskarżony. Świadek potwierdził wskazywane wcześniej okoliczności dotyczące
prowadzonej z oskarżonym wymiany zdań, kiedy to pytał się sąsiada, czego ten chce od jego syna, jednocześnie
nakazując mu, żeby go zostawił. Nadto dodał, że już wtedy oskarżony krzyczał do niego, że go zabije, a gdy zwrócił mu
uwagę ten nie powtórzył groźby i pobiegł w stronę klatki schodowej. Świadek podtrzymał swoje zeznania odnośnie
sytuacji mającej miejsce na piętrze, kiedy to oskarżony miał szarpać za klamkę, chcąc dostać się do ich mieszkania,
jak również jego późniejsze zachowanie, tj. wypowiadanie pod jego adresem gróźb pozbawienia życia. Tłumacząc
przyczyny zaistnienia sytuacji konfliktowej podał, że jego syn rzeczywiście postawił rower na miejscu parkingowym
odśnieżonym przez oskarżonego, jednak- wbrew temu co twierdził oskarżony – nie zrobił tego złośliwie, gdyż wybierał
się do pracy. Przyznał jednocześnie, że było zwyczajowo przyjęte wśród mieszkańców, że każdy stawiał samochód na
swoim miejscu. Komentując zachowanie D. B. (1) podał, że syn robił zdjęcia, albowiem jego rower leżał, tak jakby ktoś
go rzucił, czy zahaczył samochodem.
Zdaniem Sądy zeznania powyższego świadka zasługują na częściowe uwzględnienie, a mianowicie w zakresie w jakim
potwierdził istniejący konflikt sąsiedzki, jak również opisał zaobserwowany przez okno fragment sytuacji oraz stan
w jakim znajdował się D. B. (1). Zeznania świadka w tej części były jasne i rzeczowe, przy czym korespondowały
z relacją samego pokrzywdzonego D. B., J. B., A. B. (1) oraz L. M., dlatego też Sąd uznał, że mogą one stanowić
podstawę ustaleń faktycznych w niniejszej sprawie. Świadek w toku postępowania konsekwentnie twierdził, że nie
widział momentu uderzenia syna, a jedynie zakrwawionego syna i stojącego nad nim oskarżonego, przy czym w ocenie
Sądu świadek wiernie zaprezentował ten fragment zdarzenia. Nadto Sąd jako miarodajne uznał zeznania świadka, w
których potwierdził, że jego syn pozostawił rower na miejscu parkingowym oskarżonego, przy czym argumentacja,
aby zachowanie powyższe nie było złośliwe nie zasługuje na uwzględnienie.
Odnosząc się z kolei do twierdzeń świadka, w których opisywał dalszy przebieg zdarzenia, należało uznać, że nie
przedstawił go w sposób całościowy, pomijając zupełnie swoje prowokujące zachowanie. Wprawdzie konsekwentnie
i rzeczowo wskazywał na zachowanie oskarżonego, czemu Sąd dał wiarę, jednak w sposób wybiórczy przedstawił
treść słów kierowanych do oskarżonego. Nadto Sąd dał wiarę zeznaniom świadka, w których wskazywał, że oskarżony
groził mu pozbawieniem życia, albowiem potwierdził to zgromadzony materiał dowodowy, jednakże nie uszło uwadze
Sądu, że świadek koloryzował swoje twierdzenia podając, że oskarżony groził mu zarówno, gdy wyjrzał przez okno
bezpośrednio po uderzeniu D.B., pod drzwiami mieszkania, jak i po ponownym pojawieniu się na podwórzu. Analiza
materiału dowodowego dowodzi z kolei, że groźby karalne oskarżony kierował wobec pokrzywdzonego C. B. pod
drzwiami mieszkania oraz później przed blokiem. Wynikało to jednoznacznie ze spójnych w tym zakresie zeznań
świadków J. B. oraz A. B. (1), które opisując przebieg wydarzeń nie wspomniały, aby D. O. (1) groził pokrzywdzonemu
zanim wbiegł do klatki schodowej.
Fragment zdarzenia będącego przedmiotem niniejszego postępowania, w tym okoliczności związane z
wypowiadanymi pod adresem pokrzywdzonego C. B. (1) groźbami opisali świadkowie J. B. i A. B. (1).
Świadek J. B. w toku postępowania przygotowawczego (k.13v.) zeznała, że nie widziała momentu uderzenia jej syna
przez oskarżonego, gdyż do okna dobiegła dopiero, gdy z podwórza usłyszała krzyki D.. Stwierdziła, że zobaczyła
klęczącego na kolanach syna, któremu z nosa leciała krew oraz stojącego przy nim oskarżonego D. O. (1). Podała,
że jej mąż widząc powyższą sytuację krzyknął do oskarżonego, który wbiegł do klatki schodowej i po chwili zaczął
dobijać się do ich drzwi, szarpiąc za klamkę oraz grożąc C. B. (1) pozbawieniem życia, przy czym groźby te powtórzył
kilkakrotnie. Odnosząc się do skutków zajścia podała, że oskarżony złamał synowi nos. Nadto podniosła, że D. B. (1)
opowiadał jej również, że parę dni po opisywanym przez nią zdarzeniu, oskarżony miał mu grozić uszkodzeniem ciała,
mówiąc, że czeka go wózek inwalidzki. Podczas rozprawy świadek podtrzymała treść składanych wcześniej zeznań,
co do okoliczności związanych z obrażeniami stwierdzonymi u syna, jak również groźbami wypowiadanymi przez
oskarżonego pod adresem jej męża. Odnosząc się do okoliczności związanych z wydarzeniami mającymi miejsce w
dniu 2 lutego 2015r. uszczegółowiła, że krzyki syna usłyszała między godziną 15.00-16:00, przy czym zobaczyła go
stojącego przy metalowym słupku, gdy podpierał się prawą ręką, próbując się podnieść. Nadto świadek potwierdziła
okoliczności mające miejsce później, tj. dotyczące ostrej wymiany zdań między oskarżonym, a stojącym w oknie C.
B. (1), dobijania się oskarżonego do drzwi ich mieszkania oraz wypowiadania gróźb pod adresem jej męża. Nadto
zeznała, że jej córka była wówczas w ósmym miesiącu ciąży, dlatego też gdy D. O. (1) złapał za klamkę i walił w drzwi,
kazała się jej odsunąć, a sama zaparła drzwi plecami. Opisując zachowanie syna zaprzeczyła, aby ten bezpośrednio
po zdarzeniu poszedł do sąsiadki. Z jej zeznań wynika, że przybył do domu, gdzie próbowała zatamować mu krew,
a w międzyczasie C. B. (1) zadzwonił na Policję. Świadek potwierdziła również okoliczności dotyczące negatywnego
zachowania jej syna wskazując, że włączył głośno muzykę, dodając iż również D. O. (1) emitował głośno muzykę z
samochodu stojącego przed blokiem. Jak zaznaczyła pani O. informowała ją o uciążliwym dla niej zachowaniu D. B.
(1), który mimo jej próśb nie ściszył muzyki.
Analiza zeznań świadka w kontekście pozostałego materiału dowodowego wskazuje, że zasługują one jedynie na
częściowe uwzględnienie. Mianowicie jako jasne, logiczne i rzeczowe Sąd uznał twierdzenia świadka w zakresie
przedstawionego przez nią fragmentu zdarzenia z udziałem oskarżonego oraz pokrzywdzonego, który opierał się o
metalowy słupek oraz zaobserwowanych u syna obrażeń nosa. W tym zakresie korespondowały one z zeznaniami
samego pokrzywdzonego, jak również pozostałych świadków: tj. C. B. i A.B.. Jako w pełni wiarygodne Sąd uznał
również zeznania odnośnie gróźb wypowiadanych pod adresem jej męża, w których stanowczo i jasno wskazywała,
że słyszała je pod drzwiami mieszkania oraz później, gdy oskarżony zbiegł na dół, co zazębiało się z opisem
przedstawionym przez A. B. w toku dochodzenia. Jako wiarygodne należało również uznać twierdzenia w zakresie
przedstawionej jej przez syna relacji wydarzeń z dnia 7 lutego 2015r.
Jako tendencyjne i ukierunkowane na wsparcie wersji pokrzywdzonego Sąd uznał twierdzenia świadka, aby
pokrzywdzony D. B. postawił rower na stopce. Nadto świadek nie do końca obiektywnie przedstawiła całe zdarzenie, w
szczególności jeżeli chodzi o zachowanie C. B., który miał – jej zdaniem- jedynie zwrócić uwagę oskarżonemu. Analiza
materiału dowodnego wskazuje, że C. B. podczas wymiany zdań ze stojącym na podwórzu oskarżonym słownie go
prowokował, co świadek w swoich zeznaniach pominęła.
Ustalenia Sądu w zakresie przebiegu końcowego fragmentu zajścia w dniu 2 lutego 2015 r. znajdują potwierdzenie w
zeznaniach świadek A. B. (1) (k.14v.), która przez okno widziała brata, któremu leciała krew z nosa oraz stojącego obok
oskarżonego. Jak zaznaczyła jej ojciec zaczął krzyczeć do oskarżonego, aby ten zostawił D.. Podała, że sąsiad odburknął
coś wulgarnie, po czym wbiegł do klatki schodowej i zaczął walić w ich drzwi, przez które groził C. B. pozbawieniem
życia. Podał, że następnie oskarżony wrócił na podwórko i w dalszym ciągu wykrzykiwał pod adresem C. B. (1) groźby
pozbawienia życia. Na rozprawie (k.60-60v.) świadek uszczegółowiła, że zakrwawionego brata, który trzymał się za
twarz widziała w odległości 2-3 m od klatki schodowej. Opisując zachowanie sąsiada na klatce schodowej zaznaczyła,
że oskarżony podczas uderzania w drzwi nie groził jej ojcu i dopiero jak zszedł na dół, krzyczał do C. B. (1), że zabije go.
Ustosunkowując się do swoich pierwszych zeznań podtrzymała je zaznaczając, że minęło dużo czasu od dnia zdarzenia,
wobec czego jego przebiegu dobrze nie pamięta.
Zdaniem Sądu zeznania świadka odnośnie fragmentu zdarzenia zaobserwowanego przez okno są jasne i logiczne i jako
znajdujące potwierdzenie w zeznaniach C. B. (1), D. B. (1) i J. B. i L. M. zasługują na wiarę. Ponadto świadek w toku
dochodzenia nie miała wątpliwości, że słyszała wypowiadane pod adresem jej ojca groźby pozbawienia życia najpierw
pod drzwiami mieszkania, a następnie przed blokiem, czemu Sąd dał wiarę. Wprawdzie już w toku postępowania
jurysdykcyjnego nie potrafiła przypomnieć sobie, czy oskarżony groźby wypowiadał również będąc przy drzwiach ich
mieszkania, jednak w obliczu jej pierwszych zeznań, gdzie stanowczo i jasno opisała zachowanie sąsiada na klatce
schodowej, należało uznać, że oskarżony groźby pozbawienia życia kierował również pod drzwiami ich domu. Trzeba
stwierdzić, że świadek przed sądem była przesłuchiwana pół roku od zdarzenia, dlatego naturalnym jest, że pewne
fakty mogły zatrzeć się w jej pamięci, co jednak nie może dyskwalifikować jej zeznań z toku dochodzenia.
Analizując zeznania świadka nie można się jednak oprzeć wrażeniu, że choć w najistotniejszych kwestiach opisywała
przebieg wydarzeń zgodnie z prawdą, to jednak opisując zachowanie ojca C. B. nie wykazała się obiektywizmem.
Zgromadzony materiał dowodowy dowodzi bowiem, że C. B. oprócz prośby pozostawienia syna wypowiadał słowa
prowokujące oskarżonego.
Fragment zdarzenia z dnia 2 lutego 2015r. obserwowała również świadek L. M., która nie widziała wprawdzie
momentu uderzenia pokrzywdzonego, ale widziała sytuację, w której trzymał się za nos.
Słuchana w toku dochodzenia (k.23v.) podała, że przez zamknięte okno widziała, jak D. B. (1) przyjechał i postawił
rower koło płotu i przyszedł do niej kręcić papierosy, gdzie z okna jej mieszkania miał zobaczyć, że oskarżony
uderzył swoim samochodem w jego rower. Podała, że widząc powyższe, D. B. (1) pobiegł na dół, aby zrobić zdjęcia,
po czym po chwili zobaczyła przez okno D. O. (1) podbiegającego do D.. Świadek zaznaczyła, że nie słyszała treści
rozmowy pomiędzy sąsiadami, zaznaczając jednocześnie, że odeszła na chwilę od okna, aby wziąć tabletkę i gdy wróciła
zobaczyła D. B. (1) trzymającego się za nos.
W toku postępowania jurysdykcyjnego (k.61-61v.) potwierdziła, że nie widziała samego momentu uderzenia.
Pamiętała jedynie, że widziała najpierw rozmawiających mężczyzn, a jak wróciła do okna to D. B. (1) trzymał się za
nos, po czym przybiegł do niej powiedzieć, że jedzie na pogotowie. Opisując stosunki z sąsiadami podała, że nie jest
skonfliktowana z oskarżonym, który jest człowiekiem uczynnym. Wskazała, że była skłócona z C. B. (1), który „ciągał
ją po sądach, po prokuraturach”.
Zdaniem Sądu zeznania świadka w zakresie zaobserwowanych przez nią przez okno wydarzeń, tj. tego, że oskarżony
podbiegł do pokrzywdzonego D. B. i z nim rozmawiał były jasne i rzeczowe, przy czym zazębiały się z zeznaniami
pozostałych świadków, dlatego też Sąd dał im wiarę i włączył w poczet materiału dowodowego. Świadek wprawdzie
nie widziała momentu samego uderzenia, jednak potwierdziła, że wróciwszy do okna zaobserwowała pokrzywdzonego
trzymającego się za nos.
Odmienną wersję wydarzeń zaprezentowali świadkowie G. O. i Z. O., którzy zanegowali, aby oskarżony uderzył D. B.
(1), jednak Sąd nie dał wiary tym zeznaniom.
Opisując przebieg wydarzeń z 2 lutego 2015r. G. O. (k.76v.-77) zeznała, że oskarżony chcąc wjechać na swoje
odśnieżone miejsce parkingowe, odstawił na bok stojący tam rower D. B. (1), po czym zaparkował samochód. Świadek
zaznaczyła jednocześnie, że pokrzywdzony złośliwie postawił swój rower na miejscu, gdzie zawsze parkował jej syn.
Po chwili – jak podała – na podwórko wyszedł właściciel roweru, który wyzywając oskarżonego zarzucał, że ten
wyrzucił mu rower, a następnie podszedł do samochodu oskarżonego i zaczął robić zdjęcia. Świadek wskazała, że
obserwowała zdarzenie z okna i widziała syna rozmawiającego jedynie z D.B.. Odnosząc się do obrażeń odniesionych
przez pokrzywdzonego podała, że chłopak trzymał się za nos w momencie, gdy oskarżony do niego podchodził i musiał
zostać uderzony wcześniej przez kogoś innego.
W sposób tożsamy wypowiadał się Z. O. (k. 77-77v.), który twierdził, że obrażenia posiadane przez D. B. (1) zostały
spowodowane przez kogoś innego. Opisując wydarzenia z dnia 2 lutego 2015r. podał, że pokrzywdzony D. B. postawił
swój rower na miejscu, gdzie w oparciu o uzgodnienia z lokatorami parkował samochód jego syn D. O. (1). Jego
zdaniem sąsiad zrobił to celowo, chcąc zrobić jego rodzinie na złość, gdyż tego dnia był przesłuchiwany w związku z
zakłóceniem spokoju, co zgłosiła jego małżonka G. O.. Podniósł, że jego syn chcąc zaparkować auto na swoim miejscu
parkingowym, przestawił rower należący do pokrzywdzonego. Podał, że wówczas na podwórko wyszedł D. B. (1) i
zaczął robić zdjęcia samochodowi. Jak podał świadek, już wówczas D.B. trzymał się za nos. Tłumacząc obrażenia
powstałe u pokrzywdzonego D. B. podał, że dowiedział się od W. D., że chłopak trzy dni wcześniej został pobity przez
swojego kuzyna K. S..
Zdaniem Sąd zeznania powyższych świadków zasługują na wiarę, jedynie w zakresie zaparkowania przez
pokrzywdzonego roweru na miejscu parkingowym oskarżonego oraz faktu jego przestawienia przez D. O.. W tym
zakresie ich zeznania były jasne, logiczne i rzeczowe, przy czym również zgodne z ustaloną przez sąd logiką wypadków.
Sąd nie uwzględnił jednak twierdzeń świadków dotyczących opisu zachowania oskarżonego, który miał jedynie
rozmawiać z D. B.. Taki obraz zajścia jest sprzeczny nie tylko z zeznaniami samego pokrzywdzonego, ale również
pozostałych świadków, którzy wprawdzie nie widzieli momentu zadania ciosu przez oskarżonego, jednak zgodnie
opisywali fragment zdarzenia bezpośrednio po usłyszeniu krzyków. Powiązanie osobowych źródeł dowodowych,
w tym stwierdzonych u pokrzywdzonego obrażeń, nie może budzić wątpliwości, że spotkanie mężczyzn nie było
ograniczone jedynie do rozmowy. W tym zakresie zeznania powyższych świadków, w ocenie Sądu, były tendencyjne i
ukierunkowane na uchronienie oskarżonego od ponoszenia konsekwencji prawnych. Nie uszło uwadze Sądu również
i to, że świadek G. O. przedstawiła zajście odmiennie niż sam oskarżony, który przecież nie wspomniał w swoich
wyjaśnieniach, aby pokrzywdzony go obszedł.
Sąd nie uwzględnił również zeznań świadków, aby pokrzywdzony, już w momencie gdy oskarżony do niego
podchodził, trzymał się za nos, co miałoby przemawiać za powstaniem obrażeń ciała u pokrzywdzonego w innych
okolicznościach, albowiem sprawstwo oskarżonego w tym zakresie potwierdził obszerny materiał dowodowy.
Okoliczności podawanych przez Z. O. nie potwierdził również świadek W. D. (k.81v.), któremu nie było nic wiadome
w sprawie, w tym aby obrażenia D.B. powstały przed 2 lutego 2015r.
Wersję oskarżonego w zakresie przestawienia roweru z miejsca parkingowego, jak również mającej miejsce później
rozmowy z pokrzywdzonym D. B. potwierdził T. G. (k.77v.-78). Świadek zeznał, że w dniu zdarzenia wracał z
oskarżonym samochodem z L. i po przyjeździe okazało się, że na miejscu parkingowym oskarżonego stał rower, wobec
czego jego kolega wysiadł i postawił go trochę dalej, aby móc bez problemu wjechać.
Odnośnie zdarzenia będącego przedmiotem niniejszego postępowania świadek najpierw zaprzeczył, aby widział, czy
słyszał cokolwiek. Zeznając dalej podał jednak, że widział przez okno jak oskarżony rozmawiał z D. B. (1) w odległości
około 2-3 metrów od samochodu. Zaznaczył, że wprawdzie nie słyszał treści rozmowy, gdyż miał zamknięte okno,
jednak całą sytuację obserwował, aż do momentu, gdy D. B. (1) poszedł do domu, a oskarżony zaczął oglądać swój
samochód. Zaprzeczył jednocześnie, aby w czasie rozmowy pokrzywdzony D. B. przewrócił się.
Sąd jedynie w nieznacznym zakresie dał wiarę zeznaniom tego świadka, a mianowicie w zakresie w jakim opisał
zachowanie oskarżonego, który przestawił rower pokrzywdzonego. W odmienny sposób należało ocenić twierdzenia
świadka, w których opisywał zdarzenie z dnia 2 lutego 2015r. W tym zakresie zeznania te są niejasne, nielogiczne
i wewnętrznie sprzeczne, dlatego też Sąd nie dał im wiary. Trzeba bowiem zauważyć, że świadek nie był w swoich
zeznaniach konsekwentny. Początkowo zaznaczył bowiem, że nie widział przebiegu sytuacji będącej przedmiotem
niniejszego postępowania, aby po chwili opisać całe zajście, aż do momentu powrotu pokrzywdzonego do domu,
jednakże przedstawiony przez świadka opis jest niezgodny z ustalonym stanem faktycznym i nie zasługuje na wiarę.
Świadek E. L. (k.61v.) nie widziała przebiegu zajścia, jednak potwierdziła okoliczność kłótni między sąsiadami, tj.
stojącym w oknie C. B. (1) oraz D. O. (1), podczas której padały wyzwiska. Nadto zeznała, że nie pozostaje ona w
konflikcie zarówno z oskarżonym, jak i z pokrzywdzonymi.
Mając na uwadze, że świadek jasno i rzeczowo odtworzyła zapamiętane przez siebie fakty, Sąd uznał jej zeznania za
wiarygodne.
Ustalenia Sądu w zakresie doznania przez pokrzywdzonego D. B. uszkodzeń ciała znajdują potwierdzenie w opinii
biegłego lekarza sądowego M. K. (k.19,76v). Biegły stwierdził, że obrażenia ciała w postaci stłuczenia nosa
ze złamaniem kości nosowych mogły powstać w okolicznościach podanych przez pokrzywdzonego, tj. na skutek
tępego uderzenia pięścią, a nadto określił, że jest to obrażenie naruszające czynności narządu ciała na czas poniżej
7 dni. Zaznaczył jednocześnie, że stwierdzone u pokrzywdzonego obrażenia są charakterystyczne nie tylko dla
uderzenia pięścią, gdyż złamanie kości nosowej może powstać również wskutek uderzenia przedmiotem, czy też
upadku osoby nietrzeźwej i uderzenie o twarde podłoże bezpośrednio w nos. Jednakże biegły zaznaczył, że w
sytuacji upadku mechanizm powstawania obrażeń wiązałby się z uszkodzeniem powłok i u takiej osoby występowałby
charakterystyczne dla upadku ślady w postaci otarć.
W ocenie Sądu powyższa opinia został sporządzona w sposób rzetelny, a zawarte w niej wnioski są jasne i logiczne i
jako taka zasługuje na wiarę. Treść jej nie budzi wątpliwości przede wszystkim w świetle dokumentacji w postaci karty
pobytu na Szpitalnym Oddziale Ratunkowym (k.3).
Z kolei przyczyny konfliktu sąsiedzkiego Sąd ustalił w oparciu o akta sprawy IIW 289/15.
Nic do sprawy nie wniosły zeznania P. K. (k.91), który nie miał wiedzy odnośnie szczegółów zajścia z dnia 2 lutego
2015r.
Przechodząc do rozważań prawnych podkreślenia wymaga to, że dla bytu przestępstwa z art. 190 § 1 k.k. nie jest
konieczne stwierdzenie obiektywnego niebezpieczeństwa realizacji groźby, tj. tego, czy sprawca miał rzeczywisty
zamiar jej spełnienia ani też tego, czy miał faktyczne możliwości jej spełnienia. Ważny jest jedynie subiektywny
odbiór tej groźby u pokrzywdzonego, tzn. to, czy faktycznie wzbudziła ona u niego obawę spełnienia, a więc wywołała
uczucie strachu lub zagrożenia (vide: wyrok SN z 27 kwietnia 1990 r., IV KR 69/90, PS 1993, nr 5, poz. 84). Oprócz
tego niezbędne jest uznanie, że obawa ta była obiektywnie uzasadniona, czyli, że przeciętny człowiek o podobnych
do ofiary cechach osobowości, psychiki, intelektu i umysłowości, w analogicznych warunkach wedle wszelkiego
prawdopodobieństwa uznałby tę groźbę za realną i wzbudzającą obawę.
W okolicznościach niniejszej sprawy doszło - w ocenie Sądu - do realizacji znamion przestępstw z art. 190 § 1 k.k.
na skutek zachowania się oskarżonego D. O. (1). Zdaniem Sądu pokrzywdzony D. B. (1) niewątpliwie obawiał się, iż
groźby uszkodzenia ciała wypowiadane przez oskarżonego w dniu 7 lutego 2015r. zostaną spełnione, tym bardziej, że
sąsiad parę dni wcześniej uderzył go w twarz, powodując złamanie kości nosowych. W ocenie Sądu również w świetle
opisanych okoliczności pokrzywdzony C. B. (1) obawiał się kierowanych pod jego adresem gróźb. Mając bowiem
na uwadze okoliczności zdarzenia z dnia 2 lutego 2015r., tj. a więc zachowanie oskarżonego, który był wzburzony i
krzyczał, przy czym chwilę wcześniej uderzył D. B. (1), pokrzywdzony mógł poczuć się zagrożony, tym bardziej, że
oskarżony dobijał się do drzwi jego mieszkania chcąc dostać się do środka.
Mając na uwadze powyższe Sąd ustalił, że oskarżony D. O. (1) dopuścił się tego, że:
I. w dniu 02 lutego 2015r. w m. O. kierował pod adresem C. B. (1) groźby pozbawienia życia wzbudzając w nim
uzasadnioną obawę, że groźby te zostaną spełnione,
II. w dniu 02 lutego 2015r. w m. O. poprzez jednokrotne uderzenie pięścią w twarz D. B. (1) spowodował u niego
obrażenia ciała w postaci stłuczenia nosa ze złamaniem kości nosowych bez przemieszczenia czym spowodował
naruszenie czynności narządowych na czas poniżej dni siedmiu,
III. w dniu 07 lutego 2015r. w m. O. kierował pod adresem D. B. (1) groźby uszkodzenia ciała wzbudzając w nim
uzasadnioną obawę, że groźby te zostaną spełnione.
Tym samym jego zachowanie wyczerpało znamiona przestępstw: I i III z art. 190 § 1 k.k. oraz II z art. 157 § 2 k.k.
W tym miejscu wskazać należy, że Sąd nie wychodząc poza granice oskarżenia zmienił datę III czynu, czyniąc to
stosownie do treści zeznań D. B. (1), który zaprzeczył, aby oskarżony groził mu uszkodzeniem ciała dnia 2 lutego
2015r., wskazując jako datę zdarzenia 7 luty 2015r.
Przechodząc do rozstrzygnięcia o odpowiedzialności karnej oskarżonego Sąd miał na względzie to, że zarówno
przestępstwo z art. 157 § 2 k.k., jak i z art. 190 § 1 k.k. zagrożone jest karami alternatywnymi grzywny, ograniczenia
wolności oraz pozbawienia wolności do lat dwóch, a zatem spełnione zostały przesłanki do zastosowania warunkowego
umorzenia postępowania.
W ocenie Sądu w przedmiotowej sprawie stopień społecznej szkodliwości czynów i wina oskarżonego nie są znaczne.
Za nieznacznym stopniem społeczne szkodliwości czynu przemawiają zarówno okoliczności natury przedmiotowe i
podmiotowej. Wprawdzie oskarżony swoim zachowaniem naruszył podstawowe dobro prawne podlegające ochronie
w postaci zdrowia ludzkiego, jednakże nie sposób nie zauważyć, że pokrzywdzony wskutek uderzenia nie doznał
żadnych poważnych obrażeń. Tym samym swoim zachowaniem oskarżony wyrządził niewielką szkodę. Ponadto
sposób i okoliczności popełnionego czynu przemawiają za przyjęciem nieznacznego stopnia społecznej szkodliwości,
zwłaszcza że reakcja oskarżonego, wprawdzie wyrażająca się w jednokrotnym uderzeniu, była odwetem za niewłaściwe
zachowanie samego pokrzywdzonego, który celowo postawił rower na jego miejscu parkingowym, a następnie robił
zdjęcia, zarzucając oskarżonemu uszkodzenie roweru. Także motywacja oskarżonego jak i brak chęci wywołania swoim
działaniem poważnych skutków, jak i postać zamiaru- działanie pod wpływem impulsu i emocji przemawiają za
przyjęciem nieznacznego stopnia szkodliwości czynu. Zdaniem Sądu zachowania oskarżonego będące przedmiotem
niniejszego postępowania miały charakter incydentalny i odbiegały od dotychczasowej linii życiowej oskarżonego.
Trzeba także zwrócić uwagę na fakt pozostawania oskarżonego z rodziną B. w nasilającym się konflikcie sąsiedzkim,
wywołanym również zachowaniem samego pokrzywdzonego, który emitując głośno muzykę zakłóca spokój rodziny
O., wychowujących niepełnosprawnego syna, za co D. B. (1) został ukarany w sprawie II W 289/15.
Zauważyć należy, że oskarżony jest osobą dotychczas niekaraną, przy czym jego właściwości i warunki osobiste oraz
dotychczasowy sposób życia uzasadniają przypuszczenie, że pomimo umorzenia postępowania będzie przestrzegał
porządku prawnego. W opinii sąsiadów nie uchodzi za osobę konfliktową, a wręcz przeciwnie skłonną do pomocy.
Wskazać także należy, że sam fakt wszczęcia i prowadzenia wobec niego postępowania karnego będzie kształtował
w nim pozytywną postawę, a oskarżony skupi swoją aktywność życiową na podejmowaniu działań akceptowanych
społecznie. W konsekwencji w ocenie Sądu wobec wymienionego zachodzi pozytywna prognoza kryminologiczna,
warunkująca zastosowanie instytucji z art. 66 § 1 k.k.
Mając powyższe okoliczności na względzie, Sąd na mocy art. 66 § 1 i § 2 k.k. i art. 67 § 1 kk. postępowanie karne wobec
oskarżonego D. O. (1) warunkowo umorzył na okres próby 2 lat.
Sąd doszedł do przekonania, że takie rozstrzygnięcie będzie dostatecznym i odpowiednim środkiem, spełniającym cele
zapobiegawcze i wychowawcze wobec oskarżonego, adekwatnym do stopnia jej winy i społecznej szkodliwości czynów
przez niego popełnionych.
Z uwagi, iż oskarżony swoim zachowaniem spowodował u pokrzywdzonego D. B. (1) obrażenia w postaci złamania
kości nosowych bez przemieszenia, Sąd na podstawie art. 67 § 3 k.k. nałożył na oskarżonego D. O. (1) obowiązek
zadośćuczynienia za doznaną krzywdę poprzez zapłatę na rzecz D. B. (1) kwoty 400 zł.
Natomiast orzeczenie o kosztach procesu zostało oparte o art. 626 § 1 k.p.k., art. 627 k.p.k. i art. 629 k.p.k. oraz art. 7
ustawy z dnia 23 czerwca 1973r. o opłatach w sprawach karnych (Dz. U. z 1983r. Nr 49, poz. 223 z późn. zm.).