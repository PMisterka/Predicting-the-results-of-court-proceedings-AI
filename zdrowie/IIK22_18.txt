Sygn. akt II K 22/18
WYROK
W IMIENIU RZECZYPOSPOLITEJ POLSKIEJ
Dnia 25 czerwca 2018 roku
Sąd Rejonowy w Giżycku w II Wydziale Karnym w składzie:
Przewodniczący – SSR Elżbieta Domagalska
Protokolant – p.o. sekr. Sylwia Laskowska, sekr. Anna Rogojsza
w obecności Prokuratora --------
po rozpoznaniu na rozprawie w dniu 11.04.2018r., 15.05.2018r., 13.06.2018r. sprawy
G. K.
syna J. i Z. z d. J.
ur. (...) w S.
oskarżonego o to, że:
w dniu 2 lipca 2017 roku w G. uderzył pięścią w twarz S. W. w wyniku czego doznał on obrażeń w postaci złamania lewej
gałęzi żuchwy, stłuczenia twarzoczaszki oraz wstrząśnienia mózgu co spowodowało naruszenie czynności narządów
ciała i rozstrój zdrowia inny niż określony w art. 156§1 kk powyżej siedmiu dni,
tj. o czyn z art. 157§1 kk
1. Oskarżonego G. K. uznaje za winnego popełnienia zarzucanego mu czynu z tym, że ustala, iż S. W. doznał
obrażeń ciała w postaci złamania lewej gałęzi żuchwy, stłuczenia twarzoczaszki oraz stłuczenia i wstrząśnienia mózgu
powodujących naruszenie czynności narządów ciała i rozstrój zdrowia na okres powyżej siedmiu dni i za to na
podstawie art. 157§1 kk przy zastosowaniu art. 37a kk w zw. z art. 34§1, §1a pkt 1 kk i art. 35§1 kk skazuje go na karę
10 (dziesięć) miesięcy ograniczenia wolności z obowiązkiem wykonywania nieodpłatnej kontrolowanej pracy na cele
społeczne w wymiarze 24 (dwadzieścia cztery) godzin w stosunku miesięcznym.
2. Na podstawie art. 46§1 kk zasądza od oskarżonego G. K. na rzecz pokrzywdzonego S. W. tytułem obowiązku
naprawienia wyrządzonej przestępstwem szkody kwotę 1.000 (jeden tysiąc) złotych oraz tytułem zadośćuczynienia za
doznaną krzywdę kwotę 10.000 (dziesięć tysięcy) złotych.
3. Na podstawie art. 627 kpk oraz art. 2 ust. 1 pkt 3 i ust. 2 ustawy z dnia 23.06.1973r. o opłatach w sprawach
karnych (t.j. z 1983r., Dz. U. Nr 49 poz. 223 z późn. zm.) zasądza od oskarżonego na rzecz Skarbu Państwa kwotę
180 (sto osiemdziesiąt) złotych tytułem opłaty sądowej oraz pozostałe koszty sądowe w kwocie 1.085,80 (jeden tysiąc
osiemdziesiąt pięć 80/100) złotych.
Sygn. akt II K 22/18
UZASADNIENIE
Sąd ustalił następujący stan faktyczny:
S. W., D. U., W. B. i D. W. przyjechali 30 czerwca 2017r. do G.. W nocy z 1 na 2 lipca 2017r. przebywali w lokalu
znajdującym się przy molo i plaży miejskiej w G., gdzie bawili się i spożywali alkohol. Między godziną 3:00 a 4:00
opuścili ten lokal z zamiarem udania się do wynajętego mieszkania. S. W. szedł z D. U., a za nimi w odległości około
50- 60 metrów W. B. i D. W.. W tym czasie na drodze tej znajdowali się G. K. i E. T., którzy po wyjściu z lokalu (...)
usytuowanego przy molo i plaży miejskiej, gdzie bawili się i spożywali alkohol, dyskutowali o kradzieży telefonu E. T.
podczas ich pobytu w lokalu. Kiedy S. W. i D. U. zbliżyli się do nich to G. K. krzyknął do S. W., że to on ukradł telefon
po czym podszedł do niego i uderzył go pięścią w twarz. Po uderzeniu tym S. W. upadł na ziemię i stracił przytomność.
Podbiegli do niego W. B. i D. W.. D. U. wezwał telefonicznie pogotowie ratunkowe i Policję. G. K. i E. T. zaczęli się
oddalać i widząc to W. B. udał się za nimi. Po wyjściu na główną drogę zatrzymał jadący nią radiowóz Policji i wskazał
funkcjonariuszom Policji G. K. jako sprawcę. W tym czasie do S. W. przyjechało pogotowie ratunkowe i zabrany został
do szpitala w G.. Wówczas D. U. i D. W. udali się do W. B. stojącego przy radiowozie Policji, gdzie znajdował się też
G. K. i E. T..
S. W. w wyniku uderzenia go przez G. K. doznał obrażeń ciała w postaci złamania lewej gałęzi żuchwy, stłuczenia
twarzoczaszki oraz stłuczenia i wstrząśnienia mózgu powodujących naruszenie czynności narządów ciała i rozstrój
zdrowia na okres powyżej siedmiu dni.
Powyższy stan faktyczny ustalono w oparciu o zeznania świadków S. W. k.131-132, 9-10, 70-71, W. B. k.132v-133,
22-23, 76-77, D. W. k.133-133v, 35-36, 118-119, D. U. k.133-134, 26-28, Ł. K. k.132-132v, 51-52, opinię biegłego z
zakresu medycyny A. S. k.30-31, odpis dokumentacji medycznej k.55, 73.
Oskarżony G. K. nie przyznał się do popełnienia zarzucanego mu czynu (k.130v). Wyjaśnił, że kiedy po opuszczeniu
lokalu (...) idąc w kierunku torów rozmawiali na temat kradzieży w tym lokalu telefonu E. T. to rozmowa ta zwróciła
uwagę kilku pijanych mężczyzn, w tym pokrzywdzonego, a E. T. powiedziała im, by nie wtrącali się do rozmowy.
Następnie oskarżony zwrócił uwagę pokrzywdzonemu, by się nie wtrącał i wówczas ten ruszył ku niemu tak jakby
chciał się z nim bić, a wtedy oskarżony osłonił swoją dziewczynę E. T. i uderzył go jako pierwszy, wskutek czego
pokrzywdzony upadł na ziemię. Twierdził, że pokrzywdzony był agresywny i dlatego go uderzył, bo w ten sposób się
bronił.
W ocenie Sądu prawdziwe w wyjaśnieniach oskarżonego odnośnie przebiegu zdarzenia z udziałem pokrzywdzonego
było jedynie to, że uderzył on S. W., wskutek czego ten upadł na ziemię. W pozostałej części dotyczącej przebiegu
zdarzenia były one nieprawdziwe i zostały złożone na potrzeby przyjętej linii obrony.
Z zeznań świadka S. W. wynika, iż po opuszczeniu lokalu szedł z D. U., a za nimi w pewnej odległości W. B. i D. W..
Rozmawiał z D. U. na temat ostatniego dnia ich pobytu w G. i powrocie do domu. Z jego relacji wynika, iż pamięta
jedynie, że stracił przytomność i ją odzyskał w szpitalu. Od kolegów dowiedział się później, że kiedy przechodził
obok mężczyzny i kobiety spierających się o ukradziony telefon, oskarżenie padło na niego i został uderzony przez
mężczyznę.
Z zeznań świadka D. U. wynika, że kiedy przechodzili obok oskarżonego i E. T. to ci spierali się o ukradziony telefon
i oskarżony znienacka powiedział do S. W., że to on ukradł telefon po czym podszedł do niego i uderzył go w twarz,
w wyniku czego pokrzywdzony upadł i stracił przytomność. Wówczas D. U. krzyknął do W. B. i ten wraz z D. W.
podbiegli do niego. Następnie D. U. wezwał pogotowie oraz Policję i pozostał z D. W. przy S. W., zaś W. B. udał się za
oddalającymi się z miejsca zdarzenia oskarżonym i E. T..
Świadek W. B. zeznał, iż po opuszczeniu lokalu szedł z D. W., a przed nimi w odległości około 50 - 60 metrów S. W. z
D. U.. W pewnym momencie usłyszał, że D. U. woła o pomoc, więc pobiegł do niego z D. W.. Zastał S. W. leżącego na
ziemi, a obok stał oskarżony z towarzyszącą mu kobietą. Wezwali Policję i do S. W. pogotowie. Oskarżony po pewnym
czasie zaczął się wraz z towarzysząca mu kobietą oddalać, więc podążył za nim, by go wskazać Policji. Kiedy wyszedł
na główną drogę to zatrzymał jadący nią radiowóz, a następnie wskazał funkcjonariuszom oskarżonego.
Z zeznań świadka D. W. wynika, że widział jak S. W. został uderzony przez oskarżonego i po tym uderzeniu upadł na
ziemię. Wówczas z W. B. pobiegli w tamtą stronę. Wezwali pogotowie i zadzwonili na Policję. Sprawca z towarzyszącą
mu kobietą po pewnym czasie zaczęli się oddalać, więc poszedł za nimi W. B., zaś on i D. U. zostali przy S. W., którego
później zabrała karetka pogotowia do szpitala.
Sąd dał wiarę zeznaniom tych świadków, bo były spójne, logiczne i korespondowały ze sobą odnośnie istotnych
okoliczności dotyczących przebiegu zdarzenia.
Z zeznań świadka Ł. K., funkcjonariusza KPP w G. wynika, iż o godzinie 03:58 z polecenia dyżurnego wraz z drugim
funkcjonariuszem udali się na ul. (...) w G. w związku ze zgłoszoną interwencją w rejonie lokalu (...). Podczas dojazdu
na miejsce, na ul. (...) zastali grupę osób, która wskazała im sprawcę pobicia. Po wylegitymowaniu okazał się nim G.
K. i przebywał on w towarzystwie (...), z którą szedł od plaży w kierunku Placu (...). Pokrzywdzony S. W. znajdował
się w karetce i z relacji jego znajomych wynikało, że kiedy wyszli z lokalu (...) to G. K. bez żadnego powodu uderzył
pięścią S. W..
Sąd dał wiarę zeznaniom tego świadka, bo były spójne, logiczne i pochodziły od osoby obcej wobec stron, która nie
miała żadnych powodów, by zeznawać fałszywie narażając się przy tym na odpowiedzialność karną.
Świadek E. T. zeznała w postępowaniu przygotowawczym, że po wyjściu z lokalu rozmawiała z G. K. o telefonie, który
jej zaginął. Nieopodal była grup osób – z pięciu mężczyzn i kilka dziewczyn i zaczęli oni coś do nich wykrzykiwać. Był
wśród nich jeden dość agresywny, który wyskoczył do nich i wówczas oskarżony go odepchnął, a wtedy ten upadł.
Zapewniała, iż oskarżony go nie uderzył tylko go odepchnął (k.38). Na rozprawie twierdziła, że kiedy rozmawiali
o telefonie to przechodziło koło nich kilku mężczyzn i kiedy ich minęli to jeden z nich krzyknął „o, ruskim ukradli
telefon” na co ona powiedziała mu, by się nie wtrącał. Wówczas mężczyzna ten odpowiedział w ich stronę wulgarnym
komentarzem. Na to odpowiedział mu coś oskarżony. Wówczas ten agresywny mężczyzna stanął w pozycji do bicia z
rozłożonymi rękoma. Oskarżony przesunął ją tak jakby chciał ją osłonić, a później zobaczyła tego mężczyznę leżącego
na ziemi. Zapewniała, iż oskarżony jest nad wyraz spokojną osobą. Twierdziła, że nie wie czy oskarżony uderzył
tego mężczyznę, wydaje jej się, iż tylko go odepchnął (k.154-154v). Jej zeznania były zmienne i niespójne. Pytana o
zachodzące sprzeczności w jej relacjach nie potrafiła ich logicznie wyjaśnić. Stwierdzone u pokrzywdzonego obrażenia
ciała oraz opinia biegłego z zakresu medycyny odnośnie mechanizmu ich powstania stoją w ewidentnej sprzeczności
z twierdzeniem świadka, że oskarżony tylko odepchnął pokrzywdzonego, a i sam oskarżony przyznał, iż go uderzył.
W ocenie Sądu zeznania tego świadka były nieszczere i podyktowane obroną oskarżonego przed odpowiedzialnością
karną.
Niż nie wniosły do sprawy zeznania świadka M. F. – funkcjonariusza KPP w G., który podał, że nie pamięta, by brał
wówczas udział w jakiejś interwencji na początku lipca 2017r. w rejonie ul. (...) i ul. (...) (k.155).
Z dokumentacji medycznej wynika, że S. W. przebywał w szpitalu w G. od dnia 02.07.2017r. do dnia 04.07.2017r.,
gdzie stwierdzono u niego w wyniku przeprowadzonych badań stłuczenie twarzoczaszki, stłuczenie i wstrząśnienie
mózgu oraz złamanie lewej gałęzi żuchwy, a następnie przebywał od dnia 11.07.2017r. do dnia 13.07.2017r. na Oddziale
(...) (...) Wojewódzkiego Szpitala (...) w K., gdzie unieruchomiono mu złamaną żuchwę na okres do dnia 23.08.2017r.
Zebrane w sprawie dokumenty, w szczególności dokumentacja medyczna, zostały sporządzone przez uprawnione
podmioty i nie budzą zastrzeżeń.
Z opinii biegłego z zakresu medycyny A. S. wynika, że S. W. doznał obrażeń ciała w postaci złamania lewej gałęzi
żuchwy, stłuczenia i wstrząśnienia mózgu oraz stłuczenia twarzoczaszki powodujące naruszenie czynności narządów
ciała i rozstrój zdrowia na okres powyżej siedmiu dni i obrażenia te mogły powstać wskutek bezpośredniego uderzenia
pięścią w głowę pokrzywdzonego. Opinia ta została sporządzona przez osobę posiadającą specjalistyczną wiedzę w
zakresie medycyny, jest jasna, pełna i jej treść nie budzi żadnych wątpliwości.
Reasumując stwierdzić należy, iż w świetle zebranego w sprawie materiału dowodowego wina i sprawstwo
oskarżonego są ewidentne. Jak wykazały zebrane dowody, G. K. w dniu 2 lipca 2017r. w G. uderzył pięścią w twarz
S. W., w wyniku czego doznał on obrażeń ciała w postaci złamania lewej gałęzi żuchwy, stłuczenia twarzoczaszki
oraz stłuczenia i wstrząśnienia mózgu powodujących naruszenie czynności narządów ciała i rozstrój zdrowia na okres
powyżej siedmiu dni. Zachowaniem tym oskarżony wyczerpał znamiona przestępstwa z art. 157§1 kk. Nie ulega
wątpliwości, na co wskazują okoliczności, że czynu tego dopuścił się on z winy umyślnej. Będąc osobą dorosłą i
poczytalną w pełni zdawał sobie sprawę ze swego zachowania. Uderzając pięścią w twarz pokrzywdzonego musiał
liczyć się z tym, że spowodowany takim uderzeniem uszczerbek na zdrowiu nie będzie lekki.
Wymierzając karę Sąd miał na uwadze, by jej dolegliwość nie przekraczała stopnia winy sprawcy, ale by też
uwzględniała stopień społecznej szkodliwości czynu, którego oskarżony się dopuścił. Za surowym ukaraniem
przemawiał fakt, iż oskarżony popełnił go zupełnie bez powodów. Z niczym nieuzasadnioną agresją będąc pod
wpływem alkoholu zaatakował pokrzywdzonego w obecności innych osób. Z drugiej jednak strony uwzględniono na
korzyść oskarżonego, że choć jego wyjaśnienia co do przebiegu zdarzenia nie były do końca szczere to jednak przyznał
się on, iż uderzył pokrzywdzonego. Mając na uwadze powyższe Sąd uznał za odpowiednią dla oskarżonego karę 10
miesięcy ograniczenia wolności z obowiązkiem wykonywania nieodpłatnej, kontrolowanej pracy na cele społeczne w
wymiarze 24 godzin w stosunku miesięcznym. Orzeczona kara zdaniem Sądu pozostaje we właściwych proporcjach
tak wobec stopnia winy oskarżonego jak i stopnia społecznej szkodliwości jego czynu i spełni swe cele wychowawczy
i zapobiegawczy wobec oskarżonego oraz cel w zakresie prewencji ogólnej.
Mając na uwadze prawem chronione interesy pokrzywdzonego S. W. zasądzono na podstawie art. 46§1 kk na jego
rzecz od oskarżonego tytułem obowiązku naprawienia wyrządzonej przestępstwem szkody kwotę 1.000 zł oraz tytułem
zadośćuczynienia za doznaną krzywdę kwotę 10.000 zł. Pokrzywdzony zatrudniony w charakterze przedstawiciela
handlowego, wskutek czynu oskarżonego pozbawiony był przez okres około 2 miesięcy możliwości wykonywania swej
pracy i w związku z tym poniósł szkodę z powodu obniżonego wynagrodzenia (zeznania pokrzywdzonego k.131-132,
dokumenty k.161-176). Żądana przez niego kwota 1.000 zł tytułem naprawienia przez oskarżonego tej szkody jest
zatem jak najbardziej słuszna. Niewątpliwie czynem swym oskarżony wyrządził S. W. też krzywdę. Pokrzywdzony
musiał znosić ból z powodu uderzenia, a potem dalsze cierpienia. Do 23.08.2017r. miał unieruchomioną żuchwę i
zmuszony był żywić się jedynie rozdrobnionym i płynnym pokarmem przez słomkę. W ocenie Sądu zasądzona od
oskarżonego na jego rzecz kwota 10.000 zł jest adekwatna do wyrządzonej mu krzywdy.
O opłacie i pozostałych kosztach sądowych rozstrzygnięto na podstawie art. 627 kpk oraz art. 2 ust. 1 pkt 3 i ust. 2
ustawy z dnia 23.06.1973r. o opłatach w sprawach karnych (t.j. Dz. U. z 1983r. Nr 49, poz. 223 z późn. zm.).