Sygn. akt II K 454/16
WYROK
W IMIENIU RZECZYPOSPOLITEJ POLSKIEJ
Dnia 31 października 2018 r.
Sąd Rejonowy w Gorlicach II Wydział Karny w składzie:
Przewodniczący – SSR Bogusław Gawlik
Protokolant: st.sekr.sądowy Elżbieta Kwiatkowska
w obecności -- Prokurator Prokuratury Rejonowej w Gorlicach Romualda Szymczak
po rozpoznaniu dnia 14. 02, 06. 04, 31. 10. 2017 r., 23. 01 i 17. 10. 2018 r. na rozprawie
sprawy karnej oskarżonego
B. G.
ur. (...) w K., s. E. i A. zd. R.
oskarżonego o to, że :
w dniu 03 kwietnia 2016 roku w G. województwa (...), dokonał uszkodzenia ciała wspólnie z nim zamieszkującej
żony A. G. (1) w ten sposób, że wykręcając jej prawy nadgarstek oraz wbijając w niego paznokcie, spowodował u niej
obrażenia ciała w postaci stłuczenia nadgarstka prawego z otariami naskórka, co naruszyło czynności narządów ciała
na okres nie dłuższy niż 7 dni,
tj. o przest. z art. 157 §2 kk w zw. z art. 157 §4 kk
I. oskarżonego B. G. uniewinnia od popełnienia zarzucanego mu występku z art. 157 §2 kk w zw. z art. 157 §4 kk a
kosztami sądowymi na zasadzie art. 632 pkt 2 kpk obciąża Skarb Państwa,
II. na zasadzie art. 230 §2 kpk orzeka zwrot na rzecz oskarżonego płyty CD-R zdeponowanej w aktach sprawy k. 26,
po sporządzeniu kopii nagrania i pozostawieniu jej w aktach,
III. zasądza od Skarbu Państwa (kasa tutejszego sądu) na rzecz oskarżonego B. G. kwotę 1 848 (jeden tysiąc osiemset
czterdzieści osiem) złotych tytułem zwrotu wydatków związanych z jego reprezentacją przez obrońcę w postępowaniu
sądowym.
UZASADNIENIE
wyroku z dnia 31. 10. 2018 r.
Sąd ustalił następujący stan faktyczny.
Oskarżony B. G. pozostaje w związku małżeńskim z pokrzywdzoną A. G. (1) od 2005 r. Posiadają oni dwoje dzieci -
J. ur. w (...) r. i K. ur. w (...) r. Od ok. jesieni 2014 r. między małżonkami zamieszkałymi w G. Osiedle (...) zaczęło
dochodzić częściej niż wcześniej do różnorakich nieporozumień i konfliktów związanych z m. in. nadmiernym, wg
pokrzywdzonej, spożywaniem alkoholu przez oskarżonego, niełożeniem na utrzymanie rodziny i nie pomaganiem
pokrzywdzonej w bieżących sprawach. Podejrzewała również pokrzywdzona oskarżonego o zdradę małżeńską. Strony
zamieszkiwały w domu wybudowanym w czasie trwania małżeństwa na działce stanowiącej własność oskarżonego.
Tenże pracował poza miejscem zamieszkania i do domu przyjeżdżał jedynie w niektóre weekendy, przy czym nie chcąc
awantur z żoną często przebywał w tym czasie w domu swojej matki A. G. (2), mieszkającej ok. 2,5 km od miejsca
zamieszkania stron (gdzie pokrzywdzona była zameldowana w drugiej części tego samego budynku) .
Z jej zawiadomienia pod nadzorem tutejszej prokuratury toczyły się dwa postępowania o znęcanie się nad nią przez
oskarżonego (psychiczne a później fizyczne). Postanowieniem z września 2015 r. umorzono dochodzenie w tym
zakresie (za okres od grudzień 2014 r. do czerwca 2015 r.) zaś postanowieniem ze stycznia 2016 r. odmówiono
wszczęcia dochodzenia (za okres od lipca do grudnia 2015 r.). Pokrzywdzona nie wnosiła zażaleń na te postanowienia.
Również za późniejszy okres od września do grudnia 2016 r. toczyło się w tutejszym sądzie postępowanie o czyn z art.
107 kw, dotyczący złośliwego niepokojenia pokrzywdzonej przez oskarżonego. W tym zakresie wyrokiem z dnia 11. 05.
2018 r. w sprawie IIW 113/17 sąd uniewinnił oskarżonego od zarzucanego mu wykroczenia. Wyrok ten również nie
był kwestionowany przez występującą w tej sprawie w charakterze oskarżycielki posiłkowej pokrzywdzoną.
W tutejszym Sądzie Rodzinnym postanowieniem z 17. 12. 2015 r. w sprawie I. N. (...)odnośnie zarządzeń w przedmiocie
władzy rodzicielskiej w trybie zarządzenia tymczasowego wykonywanie tej władzy w stosunku do oskarżonego i
pokrzywdzonej poddano nadzorowi kuratora sądowego.
Dowody: wyjaśnienia oskarżonego B. G. k. 145-147, 190-191; zeznania świadka A. G. (1) k. 1-2, 114-117, 192-194;
w/w postanowienia o umorzeniu postępowania i odmowie wszczęcia w sprawie o znęcanie k. 60-107; akta sprawy
IIW(...)(w załączeniu); postanowienie z 11. 12. 2015 r. w sprawie IIINsm (...)k. 100-101.
W dniu 03. 04. 2016r. (niedziela) oskarżony w godzinach przedpołudniowych przebywał w miejscu zamieszkania żony,
przy czym wcześniejszą noc po powrocie z pracy spędził u swojej matki A. G. (2). Po godzinie 14. 00 oskarżony, nic
nie mówiąc żonie udał się ponownie do miejsca zamieszkania matki A. G. (2). Pokrzywdzona A. G. (1), przypuszczając
gdzie udał się mąż, postanowiła pojechać za nim samochodem. Zabrała ze sobą niespełna 2-letnią córkę ( syn w tym
czasie poszedł do kolegi).
Pokrzywdzona weszła z córką do miejsca zamieszkania teściowej na Osiedlu (...) w G.. Była ona bardzo zdenerwowana
i nie wiedziała od czego zacząć rozmowę. Miała pretensje do męża, co podniosła w obecności teściowej, że tenże „jest
pijus, ma rudą k…ę i że się z nim rozwiedzie”. Oskarżony i teściowa uspokajali pokrzywdzoną, która nie potrafiła
zdystansować się emocjonalnie od problemów i zaczęła wyzywać oskarżonego wulgaryzmami . Nie skorzystała z
zaproszenia na kawę. Oskarżony nagrywał na telefon komórkowy zachowanie żony (fonię) aby mieć dowód jak ta się
zachowuje a całe zdarzenie miało miejsce w kuchni. Po chwili pokrzywdzona opuściła kuchnię i dom teściowej, po czym
już bez córki, którą pozostawiła w aucie ponownie weszła do tego samego pomieszczenia, gdzie przebywał oskarżony
z teściową i nadal zaczęła się awanturować. Następnie oskarżony, stojąc ponownie nagrywał jej zachowanie na
telefon komórkowy (fonię). Stojąc koło kuchenki (również w kuchni) pokrzywdzona widząc lub przypuszczając, że jest
nagrywana podeszła do oskarżonego i powiedziała do niego „pokaż telefon” lub coś zbliżonego a następnie wyciągnęła
swoją prawą dłoń w stronę lewej ręki oskarżonego z telefonem, którą to rękę oskarżony trzymał uniesioną do góry.
Chwilę wcześniej pokrzywdzona atakowała męża rękami, wykonując ruchy „na oślep” w kierunku głowy męża (na
skutek części tych ruchów oskarżony został uderzony), który z kolei zasłaniał się swoimi rękami. Następnie oskarżony
widząc, że jest atakowany i że pokrzywdzona chce mu zabrać telefon, złapał jej prawą rękę w okolicy nadgarstka
swoją prawa dłonią, trzymając w tym czasie nadal telefon w lewej dłoni. Nie wykręcał oskarżony nadgarstka ręki
pokrzywdzonej ani nie wbijał paznokci w owy nadgarstek. Gdy oskarżony trzymał za nadgarstek pokrzywdzonej, ta
wówczas pociągnęła swoją rękę w stronę własnego tułowia, uwalniając ją z uścisku oskarżonego. Następnie użyła
wulgaryzmów pod adresem męża i opuściła dom teściowej, nie mówiąc, że coś jej miało się stać w prawą rękę. Samego
złapania za prawy nadgarstek pokrzywdzonej przez oskarżonego nie widziała A. G. (2), która co prawda przebywała w
tym czasie w kuchni i widział oraz słyszała jak przebiegało zdarzenie ale w tym czasie akurat coś robiła przy kuchence.
Widziała natomiast atakowanie syna przez pokrzywdzoną rękami.
Dowody: wyjaśnienia oskarżonego B. G. k. 145-147, 190-191; częściowo zeznania świadka A. G. (1) k. 1-2, 114-117,
192-194; zeznania A. G. (2) k. 10-11(154-155), 203-204; protokół odtworzenia nagrań i płyta w tym zakresie k. 23-26;
opinia biegłego z zakresu fonoskopii P. G. (1) k. 462-466
Pokrzywdzona z uwagi na ból ręki w dniu zdarzenia udała się do Szpitalnego Oddziału Ratunkowego szpitala w G.,
gdzie dokonano zaopatrzenia jej ręki poprzez unieruchomienie jej w szynie gipsowo przedramienno-dłoniowej na
okres ok. 10 dni. Taka czynność była zabiegiem profilaktycznym w związku z przebyta wcześniej przez pokrzywdzoną
operacją tej okolicy. Stwierdzono wówczas u pokrzywdzonej jedynie stłuczenia nadgarstka prawego z otarciami
naskórka, co formalnie naruszyło czynności narządów ciała pokrzywdzonej na okres poniżej dni siedmiu w rozumieniu
art. 157 §2 kk. Wspomniane wyżej założenie szyny gipsowej i wcześniejszy zabieg pokrzywdzonej na tej samej dłoni
związany był z zespołem cieśni nadgarstka prawego, gdzie 10. 02. 2016 r. pokrzywdzona poddana była zabiegowi
uwolnienia zrostów prawej ręki. Również w późniejszym okresie tj. 12. 04. 2017 r. pokrzywdzona była poddana
podobnemu zabiegowi na prawej ręce a za kilka miesięcy również na lewej. Zabieg ten z kwietnia 2017 r. nie pozostawał
w żadnym związku przyczynowo-skutkowym z obrażeniami, które doznała pokrzywdzona 03. 04. 2016 r.
Stłuczenie nadgarstka prawego z otarciem naskórka zaistniałe u pokrzywdzonej w dniu zdarzenia mogło być wynikiem
wykręcenia nadgarstka i wbicie w niego paznokci. Mogło być jednakże również wynikiem samego wyszarpnięcia
przez pokrzywdzoną ręki trzymanej przez oskarżonego. Samo złapanie za rękę, nawet mocne nie mogło spowodować
stłuczenia .
Dowody: częściowo zeznania świadka A. G. (1) k. 1-2, 114-117, 192-194, 205, 251; karta informacyjna zaopatrzenia
pokrzywdzonej w (...) w G. i skierowanie do poradni ortopedycznej k. 5-6; opinie biegłego chirurga J. F. k. 110, 486;
opinia biegłego sadowego H. B. (1) k. 214-219; historia choroby pokrzywdzonej po zdarzeniu z 3. 04. 2016 r. k. 130;
karta wypisowa leczenia szpitalnego po zabiegu 10. 02. 2016 r. k. 118, 185-189; dokumentacja dotycząca zabiegu na
lewej ręce k. 261.
Po zdarzeniu z 03. 04. 2016 r. kilka tygodni później oskarżony całkowicie wyprowadził się z miejsca zamieszkania
stron i przeniósł się na stałe do matki A. G. (2) a taki stan trwał do czasu orzekania.
03. 06. 2016 r. tutejszy Sąd Rodzinny postanowieniem zabezpieczającym orzekł obowiązek alimentacyjny
oskarżonego wobec małoletnich dzieci na łączną kwotę 1 300 zł w sprawie IIIRC (...)a co było wynikiem pozwu
wniesionego przez pokrzywdzona w styczniu 2016 r. i od 04. 01. 2016 r. zasądzono alimenty. Z kolei wyrokiem z 29.
06. 2016 r. ustalono te alimenty na kwotę 1 500 złotych łącznie.
Oskarżony w dniu 13. 07. 2016 r. wniósł pozew o rozwód i przed Sadem Okręgowym w N. (...)do czasu orzekania toczyło
się postępowanie pod sygnaturą akt IC(...) Postanowieniem tegoż sądu z 06. 09. 2016 r. orzeczono w przedmiocie
kontaktów oskarżonego z dziećmi, ustalając je naprzemiennie w sobotę i w niedzielę w miejscu zamieszkania
pokrzywdzonej.
W związku z faktem, że A. G. (1) utrudniała lub też nawet uniemożliwiała kontakty oskarżonego z dziećmi, w tutejszym
Sądzie Rodzinnym toczyło się postepowanie pod sygn. akt III Nsm (...), gdzie postanowieniem z 13. 04. 2017 r. sad
uwzględnił wniosek i zagroził pokrzywdzonej nakazanie zapłaty oskarżonemu kwoty 300 złotych za każde naruszenie
obowiązków w przedmiocie wynikających z postanowienia SO jw. Mimo tego nadal kontakty były zaburzone i zapadały
kolejne postanowienia SO w Nowym Sączu w tym zakresie. Postanowieniem z 07.02. 2017 r. uprawniono oskarżonego
do zabrania dzieci poza miejsce zamieszkania ale te a zwłaszcza syn nie chciał spotykać się z oskarżonym i dopuszczał
się wobec ojca różnych niestosownych zachowań za namową lub aprobatą pokrzywdzonej. Z kolei postanowieniem z
7. 10.2015. orzeczono, iż kontakty mają być w obecności kuratora.
W sprawie tej dopuszczono dowód z opinii lekarza psychiatry A. K. , która w opinii z 24. 01. 2018 r. stwierdziła
u pokrzywdzonej cechy osobowości nieprawidłowej , paranoidalnej, charakteryzującej się do sztywnych zachowań,
przewrażliwieniem, podejrzliwością, skłonnością do przypisywania innym złych zamiarów i wygórowania poczucia
własnej wartości. Stwierdzono jej niestabilność emocjonalną, zmienność wersji, w tym m. in. podawanie, że oskarżony
urządzał awanturę pod wpływem alkoholu, gdy z ustaleń policji wynikała, że jest to nieprawda. Z kolei nie stwierdzono
żadnych zaburzeń psychicznej u oskarżonego, w tym uzależnienia od alkoholu i innych substancji psychoaktywnych,
co pokrzywdzona podnosiła od lat.
Również wniosek o leczenie alkoholowe oskarżonego skierowany do gminnej komisji przeciwalkoholowej z inicjatywy
pokrzywdzonej nie został uwzględniony.
Tutejszy Sąd Rodzinny a także Sąd Okręgowy w N. (...)w swoich aktach zgromadziły dokumenty (pozyskane z urzędu
prze tutejszy sąd), w tym notatki urzędowe wskazujące, że pokrzywdzona jest osobą zachowującą się arogancko,
agresywnie również w obecności funkcjonariuszy policji, bezpodstawnie obciążająca go znajdowaniem się pod
wpływem alkoholu a nawet próbującą go popychać i szarpać w obecności funkcjonariuszy. Utrudniała ona kontakty
ustanowionego kuratora, nie podjęła współpracy z asystentem rodziny itp.
Oskarżony obawiając się zachowania żony oprócz jej nagrywania skarżył się m. in. dzielnicowemu P. G. (2) na jej
zachowanie. Wielokrotnie do niego telefonował. Prosił też wielokrotnie o badanie go na zawartość alkoholu, gdy
miał udać się do żony, obawiając się m. in. pomówienia go o znajdowanie się pod wpływem alkoholu. Pokrzywdzona
również w obecności dzielnicowego zachowywała się wulgarnie i agresywnie.
Dowody: wyjaśnienia oskarżonego B. G. k. 145-147, 190-191; częściowo zeznania świadka A. G. (1) k. 1-2, 114-117,
192-194; zeznania świadka P. G. (2) k. 204-205; jego notatka k. 16; postanowienie tutejszego Sądu Rodzinnego w
przedmiocie nadzoru kuratora w sprawie IIINsm (...)k. 100; postanowienie i wyrok tutejszego Sądu Rodzinnego
dotyczące alimentów w sprawie IIIRC (...)z uzasadnieniami k. 279-290; pozew o rozwód w sprawie IC (...)k.
273-276;postanowienie Sadu Okręgowego w tejże sprawie w przedmiocie kontaktów z 6. 09. 2016 r. i postanowienia
zmieniające w tym zakresie z 07. 02 i 09. 10. 2017 r. k. 232-235, 242, postanowienie tutejszego sądu z 13. 04.
2017 w sprawie I. N. odnośnie zagrożenia nakazaniem zapłaty przez pokrzywdzoną za naruszenie zasad kontaktów
z uzasadnieniem k. 236-241 i akta tej sprawy w załączeniu; opinia biegłej lekarza psychiatry ze sprawy rozwodowej
dotycząca oskarżonego i pokrzywdzonej k. 427-430; notatki urzędowe zawarte w sprawie rozwodowej na temat
zachowania pokrzywdzonej w obecności funkcjonariusza policji k. 357, 361
W akcie oskarżenia oskarżonemu zarzucono to, że w dniu 03 kwietnia 2016 roku w G. województwa (...), dokonał
uszkodzenia ciała wspólnie z nim zamieszkującej żony A. G. (1) w ten sposób, że wykręcając jej prawy nadgarstek oraz
wbijając w niego paznokcie, spowodował u niej obrażenia ciała w postaci stłuczenia nadgarstka prawego z otarciami
naskórka, co naruszyło czynności narządów ciała na okres nie dłuższy niż 7 dni tj. przestępstwo z art. 157 §2 kk w zw.
z art. 157 §4 kk.
Oskarżony słuchany w postępowaniu przygotowawczym nie przyznał się do popełnienia zarzucanego mu czynu i złożył
wyjaśnienia. Wyjaśnił w szczególności, że w dniu zdarzenia, gdy udał się do matki od razu za nim przyjechała tam
zona i zrobiła awanturę, mówiąc „że jest pijus, ma rudą k… i że się z nim rozwiedzie”. Przebieg zdarzenia nagrywał
i przedłożył do akt płytę CD w tym zakresie. Opisał oskarżony awanturę, którą zrobiła żona w domu teściowej - jak
ustalono w stanie faktycznym. Wyjaśnił oskarżony, że w pewnym momencie żona ruszyła na niego z rękami, chcąc go
uderzyć w głowę i że wówczas mógł złapać ją za nadgarstek. Podał, że żona chciała go bić „na oślep”. Nie widział u niej
żadnych obrażeń. Podał, iż żona ciągle wymyśla różne rzeczy, że on ją bije i znęca się nad nią a co jest nieprawdą. To
żona wszczyna awantury i wymyśla, iż on znajduje się pod wpływem alkoholu. Po zdarzeniu jak przyjeżdża z pracy to
nocuje u mamy. 10. 07. 2016 r. żona również bezpodstawnie posądziła go o pobicie –uderzenie w brzuch, co również
jest nieprawdą, bo to żona okładała go butem pogłowie. A. G. (1) utrudnia mu kontakty z dziećmi i chce tylko żeby on
płacił te alimenty i nie pokazywał się w domu.
Przed sądem oskarżony podtrzymał wcześniejsze wyjaśnienia i opisał inne okoliczności związane z konfliktem z żoną
a także uściślił przebieg zdarzenia z 03. 04. 2016 r. Wskazał w szczególności, że żona bezpodstawnie oskarża go o
zdradę małżeńską i opowiada takie rzeczy „po sąsiadach”. Wskazał, iż po przyjeździe z pracy w weekendy udawał się do
matki, która mieszkała sama, celem jej pomocy. Podał, że jedynie sporadycznie spożywa piwo. Następnie potwierdził
wcześniejsze wyjaśnienia, iż w dniu zdarzenia w II fazie zajścia żona biła go „na oślep” otwartymi rękami po głowie
i otrzymał kilka ciosów, zasłaniając się . Zdecydowanie zaprzeczył oskarżony aby miał wykręcać nawet w obronie
pokrzywdzonej nadgarstek. Potwierdził, że przed zdarzeniem wcześniej żona miała owiniętą rękę ale nie wie czy tę
samą, natomiast w dniu zdarzenia nie miała na tej ręce żadnego opatrunku. Podał oskarżony, iż wówczas jedynie się
bronił i wówczas mógł złapać żonę za rękę ale tej nie wykręcał i nie drapał. Nie wie skąd obrażenia u żony. Widział
tydzień później opatrunek na jej ręce. Wówczas zrobił zdjęcie dołączone do akt jak żona sadziła tuje (k. 21, 22). Całe
zdarzenie opowiedział również dzielnicowemu R. G., odtwarzając mu nagranie.
Sąd dał wiarę zasadniczym wyjaśnieniom oskarżonego a w szczególności, że w dniu zdarzenia nie wykręcał żonie ręki
i nie spowodował (na skutek działania przestępnego) jej obrażeń ciała.
Na wstępie należy podnieść, iż oskarżony z pokrzywdzoną są skonfliktowani w znacznym stopniu a konflikt ten
sukcesywnie nabiera na sile, czego przejawem są toczące się różne sprawy a w szczególności również sprawy cywilne i
rodzinne. Istotne jest to, że źródło konfliktu zasadniczo istniało już wówczas, gdy doszło do zdarzenia objętego aktem
oskarżenia w obecnej sprawie. W sprawie tej zgromadzono dość obszerny materiał dowodowy dotyczący okoliczności
wcześniejszych, jak i późniejszych, który oceniany łącznie obrazuje charakter konfliktu . Materiał ten zawiera tego
typu okoliczności, która w ocenie sądu powodują istnienie bardzo poważnych wątpliwości co do wiarygodności
zeznań pokrzywdzonej odnośni przebiegu zdarzenia z 03. 04. 2016 r. Inne dowody poza zeznaniami pokrzywdzonej
nie potwierdzają jej wersji a wręcz przeciwnie zawierają takie okoliczności, które wątpliwości te pogłębiają. Sama
opinia biegłego i okoliczność, że pokrzywdzona udała się na (...) w G. w tym samym dniu (i oparta na tym opinia
zasadnicza o obrażeniach wydana przez lek. J. F. a którą sąd podzielił jako rzetelną i fachową uzupełnioną przez
tegoż biegłego na rozprawie) - nie jest w sprawie zasadniczym dowodem albowiem materiał sprawy wskazuje, że
do powstania obrażeń ciała pokrzywdzonej mogło dojść na dwa sposoby. Jak to wyjaśnił przekonywująco biegły J.
F. na rozprawie u pokrzywdzonej nie mogło dojść do stłuczenia nadgarstka poprzez samo złapanie za niego, nawet
mocnego i intensywnego. Stwierdził biegły, że musiało dojść do wykręcenia nadgarstka (jak twierdzi pokrzywdzona)
lub do wyszarpnięcia przez pokrzywdzoną jej ręki trzymanej przez oskarżonego (jak również twierdzi pokrzywdzona
i co wynika również z wyjaśnień oskarżonego), w sytuacji gdy nie doszło do wykręcenia nadgarstka. Tym samym w
świetle opinii biegłego obrażenia ciała pokrzywdzonej mogły powstać (i tak sąd przyjął) na skutek samego zachowania
pokrzywdzonej i istniejącego wcześniej złapania jej ręki przez oskarżonego, które to złapanie było rodzajem działania
w obronie koniecznej w rozumieniu art. 25 §1 kk a o czym będzie jeszcze mowa.
W sprawie istnieje – jak podano wcześniej - szereg argumentów, które pozwalają na podważenie wersji pokrzywdzonej
i na powzięcie poważnych wątpliwości co do wiarygodności jej zeznań, w części dotyczącej samego mechanizmu
powstawania obrażeń. Wątpliwości te są na tyle duże i istotne, że należało je rozstrzygnąć na korzyść oskarżonego i
przyjąć wersję powstania obrażeń na skutek wyszarpnięcia ręki trzymanej przez oskarżonego, bez jej wykręcenia. Taka
wersja znajduje potwierdzenie w samych zeznaniach pokrzywdzonej, oczywiście bez przyjęcia, iż doszło do wykręcenia
ręki.
Sąd przytoczy szereg okoliczności, które w łącznym powiązaniu pozwalają na zakwestionowanie wersji pokrzywdzonej,
co do istnienia wykręcenia ręki. Poza tą kwestia zeznania pokrzywdzonej i wyjaśnienia oskarżonego nie zawierają
jakichś istotnych sprzeczności co do przebiegu zdarzenia, miejsca zdarzenia i okoliczności go bezpośrednio
poprzedzających.
Bezsporne jest a co potwierdza sama pokrzywdzona, że przyszła do teściowej bardzo zdenerwowana, nie wiedziała
od czego zacząć rozmowę, zachowywała się nieracjonalnie i agresywnie. Wynika to chociażby z jej zeznań i
nagranych wypowiedzi tj. tych fragmentów, które można było zidentyfikować w sposób czytelny. W postępowaniu
przygotowawczym dokonano odtworzenia nagrania dwóch faz zdarzenia. W postępowaniu sądowym sąd skorzystał
z opinii biegłego z zakresu fonoskopii P. G. (którego opinię podzielił jako rzetelną i fachową) a który stwierdził w
szczególności, że nagranie jest autentyczne, nie zawiera przerw i faktycznie zawiera takie fragmenty, które nie można
zidentyfikować, z uwagi na słabość nagrania. Jednocześnie sama treść w zasadzie pokrywa się z treścią, odtworzenia
zawartości nagrania, sporządzoną w postępowaniu przygotowawczym.
Sąd dał wiarę zeznaniom pokrzywdzonej, co do przebiegu zdarzenia w zakresie zgodny lub niesprzecznym z
wyjaśnieniami oskarżonemu oraz zeznaniami świadka A. G. (2). Pozostałe zeznania pokrzywdzonej, nie dotyczące
wątku wykręcenia jej ręki przez oskarżonego, zawierają okoliczności związane z wcześniejszym konfliktem, toczącymi
się postępowaniami itp. i jako takie również zasługują na wiarę. Natomiast te fragmenty zeznań, które dotyczą
nadużywania alkoholu przez oskarżonego, czy też znęcania się nad nią przez niego nie zasługują na wiarę albowiem
nie znajdują żadnego potwierdzenia w zgromadzonym materiale. Kwestie dotyczące tego, czy oskarżony miał
zdradzać pokrzywdzona, nie pomagać jej w domu i nadmiernie „przesiadywać” u matki dotyczą okoliczności dość
skomplikowanych i ocennych, które będą w szczególności oceniane przez sąd w procesie rozwodowym. W obecnej
sprawie nie ma potrzeby oceniania pod kątem wiarygodności tych zeznań a wystarczające jest ustalenie, że istniał
mocno nasilony konflikt w tym zakresie i nieporozumienia między małżonkami.
Oprócz wspomnianej wcześniej kwestii agresywnego zachowywania się pokrzywdzonej po przybyciu do teściowej
i używania nawet wulgaryzmów, (która rzutuje już sama na wiarygodność późniejszej wersji o wykręceniu ręki)
mamy również poczynione ustalenia jak pokrzywdzona zachowuje się w ogóle w sytuacjach konfliktowych i z natury
rzeczy stresogennych. Wiemy przecież, że pokrzywdzona bez jakichś bliższych racjonalnych powodów ograniczała,
czy tez uniemożliwiała oskarżonemu kontakty dziećmi w jego własnym domu i chciała arbitralnie decydować, wbrew
postanowieniu sądu kiedy, gdzie i w jaki sposób kontakty te mają się odbywać. W sprawie zgromadzono obszerny
materiał w tym zakresie a w nim znajdują się okoliczności potwierdzające wersję oskarżonego, że to pokrzywdzona
jest agresorką i jej zachowanie rodzi konflikty. W aktach znajduje się szereg notatek i innych potwierdzających,
że pokrzywdzona zachowuje się prowokacyjnie, arogancko i agresywnie, nawet w obecności funkcjonariuszy policji
i nie był to bynajmniej jeden taki przypadek. Zeznaje o tym wiarygodnie w obecnej sprawie dzielnicowy P. G.
(2), który rzekomo wg pokrzywdzonej ma być kolegą oskarżonego. W aktach znajdują się przecież m.in. notatki
innych funkcjonariuszy policji to samo potwierdzających. Nawet była taka sytuacja, że pokrzywdzona w obecności
policjantów próbowała popychać i szarpać męża (k. 357). Wskazuje to na to, iż pokrzywdzona nie radzi sobie z
sytuacjami stresogennymi i daje podstawy do przyjęcia, że to właśnie pokrzywdzona atakowała oskarżonego w dniu
zdarzenia, bijąc go rękami a ten jedynie w obronie złapał ją za nadgarstek. Natomiast wersja o jego wykręceniu
jest kolejną próbą nadinterpretacji faktów i przedstawienia oskarżonego w negatywnym świetle. Oczywiście nie
jest tak, że sąd „broni” oskarżonego i twierdzi, że jest on idealnym mężem i ojcem, bo tak do końca chyba nie
jest ale kwestia ta ma charakter wielce złożony i będzie ja rozstrzygał przede wszystkim sąd rozwodowy, ustalając
kto jest winny rozpadowi współżycia oraz kto i na jakich zasadach będzie wykonywał władzę rodzicielską nad
dziećmi. Bezsporne jest, że pokrzywdzona wychodząc od teściowej nie mówiła nic jakoby oskarżony miał jej uszkodzić
nadgarstek prawej ręki i że ją boli ręka. Pokrzywdzona ma skłonności do przeinaczania faktów i ich nadinterpretacji
i tak np. przesłuchiwana przed prokuratorem w obecnej sprawie zeznaje, że skłamała przed komisją alkoholową, iż
wniosła sprawę o rozwód, aby zobaczyć jak będzie reakcja męża. Istotne jest, iż o obecnym stłuczeniu nadgarstka
pokrzywdzona nie mówi nic własnej matce W. Ś. pozostającej z nią w ciągłym kontakcie, przesłuchiwanej w sprawie
a co ciekawe mówi jej o podobnym zdarzeniu mającym mieć miejsce w Wielki Czwartek tego samego roku a zatem
10 dni wcześniej. Opisuje pokrzywdzona w obecnej sprawie również i tamto zdarzenie podając, że miało dojść do
konfliktu z mężem, bo ten nie chciał iść do apteki po leki dla dzieci. Dziwne jest dlaczego pokrzywdzona nie zgłosiła
tamtego zdarzenia organom ścigania. Wspomniana W. Ś. w postępowaniu przygotowawczym zeznaje, iż wiadomo
jej o jednym jedynym wykręceniu ręki właśnie w owy Wielki Czwartek 2016 r. Świadek ta przed sądem zeznaje,
iż o wykręceniu ręki 03. 04. 2016 r. dowiedziała się od córki dopiero po swoim przesłuchaniu w postępowaniu
przygotowawczym, gdzieś na początku 2017 r. Później świadek przed sądem enigmatycznie w końcowym fragmencie
zeznań podaje, że miała jednak wiedzieć o tym wcześniejszym zdarzeniu, co jest kompletnie nielogiczne i na wiarę nie
zasługuje. Zeznaje pokrzywdzona w postępowaniu przygotowawczym, że o obu wykręceniach ręki mówiła szczegółowo
koleżance S. R.. Ta owszem podaje (k. 122), że pokrzywdzona mówiła jej o dwóch zdarzeniach ale jedynie wielce
ogólnikowo a z analizy treści zeznań świadka (któremu dano wiarę w tym ogólnym zakresie, przy czym zeznania te
nie wniosły niczego istotnego do sprawy) wynika, że chyba nie za bardzo wierzy pokrzywdzonej, bo zna oskarżonego
jako osobę spokojną, nieagresywną. Właśnie m. in. z analizy treści nagrania przez oskarżonego wynika, że jest
on osobą spokojną, opanowaną, gdzie nagrał on nieracjonalne zachowanie żony w stanie znacznie nasilonego
zachowania emocjonalnego. Także budzi wątpliwości kwestia wiarygodności zeznań pokrzywdzonej albowiem ta
w szczególności nie kwestionowała nawet postanowień o odmowie wszczęcia, czy też umorzenia postępowania o
rzekome znęcanie się oskarżonego nad nią. Z materiału wynika, że pokrzywdzona nie odróżnia znęcania od ogólnego
konfliktu małżeńskiego. Podobnie pokrzywdzona nie kwestionowała wyroku uniewinniającego w sprawie o rzekome
złośliwe niepokojenie jej przez oskarżonego w sprawie IIW (...). W aktach tejże sprawy znajdują się zeznania matki
pokrzywdzonej W. Ś., które pozostają w ewidentnej sprzeczności z zeznaniami pokrzywdzonej np. pokrzywdzona
zeznaje, iż czuć było alkohol od oskarżonego, gdy przyjeżdżał na widzenia, czemu zaprzecza W. Ś., mówiąc iż zięć
przyjeżdżał trzeźwy i nie był nawet podpity (k. 48-49 tychże akt). To wskazuje w szczególności na to, że pokrzywdzona
nie toleruje żadnej ilości alkoholu a przede wszystkim na to, że bezpodstawnie przedstawia męża w negatywnym
świetle i podaje nieprawdę.
To, jak zachowywała się pokrzywdzona w dniu 03. 04. 2016 r. potwierdzają również wiarygodne zeznania świadka
A. G. (2), która przebywała w tym samym pomieszczeniu. Ta w postępowaniu przygotowawczym zeznaje m. in., że
pokrzywdzona krzyczała na syna i do niego „skakała” oraz wydzierała się. Przed sądem świadek sprecyzowała, że syn
był atakowany rękami przez synową, gdzie potwierdziła, iż tenże ją wówczas nagrywał. Nie widziała co prawda świadek
czy synowa go uderzyła ale widziała zasłanianie się rękami. Nie potrafiła powiedzieć czy syn złapał synową za ręce ale
tego nie wykluczyła, podając iż wtedy mogła się obrócić. Pokrzywdzona z kolei zeznała, iż w toku zdarzenia teściowa nie
wtrącała się specjalnie do ich awantury i choć była w tym samym pomieszczeniu - to udawała, że sprząta a zatem nie
można wykluczyć, że owego złapania pokrzywdzonej za nadgarstek (które przecież trwało krótko) mogła nie widzieć.
Istotne informacje w sprawie podaje dzielnicowy P. G. (2), którego zeznaniom dano wiarę w całości, gdyż są one
logiczne i przekonywujące. Zeznaje on w szczególności, że nigdy nie widział oskarżonego pod wpływem alkoholu a
tenże wielokrotne skarżył się na żonę i której się obawia, że znów go bezpodstawnie posądzi, iż znów jest pijany.
Oskarżony zwierzał mu się wielokrotnie w różnych konfliktach z żoną a także przychodził na komisariat celem
przebadania za zawartość alkoholu, gdzie wyniki były negatywne a jedynie raz stwierdzono niewielką zawartość
alkoholu. Zeznał świadek również, iż odniósł wrażenie, że pokrzywdzona jest z założenia negatywnie nastawiona do
męża. Ta była arogancka wielokrotnie w jego obecności a nigdy tak nie było z oskarżonym. Pokazywał mu oskarżony
nagranie jakiegoś zdarzenia w ich domu, gdzie obawiał się, że żona posądzi go znów o pobicie. W aktach znajduje się
notatka tegoż funkcjonariusza (k. 16), że po zdarzeniu którego dotyczy sprawa oskarżony odtwarzał mu treść nagrania,
które dołączył później do akt. Również treść tego nagrania potwierdza wersję oskarżonego, iż nie wykręcał żonie ręki.
Oskarżony nie wykluczył, że złapał żonę za ową rękę, dodając iż tego po prostu nie pamięta ale na pewno jej nie
wykręcał ani też nie wbijał paznokci. W w/w nagraniu znajdują się 2-krotnie wypowiadane przez oskarżonego zwroty
„jeszcze z łapami”, co potwierdza wersję oskarżonego, iż to on został zaatakowany przez żonę. Ta wówczas tego nie
komentuje itp.
Różne sprawy toczące się między stronami i konflikt istniejący od lat spowodował, iż pokrzywdzona nie radzi
sobie z emocjami i trudną sytuacją. Wskazuje na to w szczególności opinia psychiatryczna ze sprawy rozwodowej,
która jedynie potwierdza wątpliwości sądu o charakterze zasadniczym. Pokrzywdzona przedłożyła na ostatnim
terminie rozprawy opinię lekarza psychiatry A. M., iż nie przejawia ona objawów choroby psychicznej i nie ma
objawów urojeniowych ( k.484-485). Opinia ta może odzwierciedlać stan obecny a wcześniej wymieniona opinia
nie stanowi zasadniczego argumentu na zakwestionowanie zeznań pokrzywdzonej a jedynie - jak wspomniano
wcześniej - potwierdza nieradzenie sobie ze stresem i problemami, co może przejawiać się właśnie w postaci zachowań
agresywnych. Nie jest okolicznością obciążającą dla oskarżonego (jak zda się wynikać z zeznań pokrzywdzonej),
że oskarżony złapał ją w dniu 03. 04. 2016 r. za tę samą rękę, co do której w lutym 2016 r. przebyła ona zabieg,
związany z zespołem cieśni. Brak podstaw do przyjmowania aby oskarżony miał ją złapać celowo za tę rękę i po to,
aby spowodować powstanie dolegliwości tej samej, chorej niejako ręki. Przecież bezsporne jest, że tą właśnie ręką
sięgała pokrzywdzona w kierunku ręki z telefonem oskarżonego a zatem oskarżony miał prawo, broniąc się, złapać ją
właśnie za tę rękę, którą między innymi ona go atakowała. Kolejną okolicznością podważającą wersję pokrzywdzonej w
kierunku pomówienia jest to, iż w toku postępowania pokrzywdzona podnosiła, iż kolejny zabieg na tej ręce odbyty w
kwietniu 2017 r. miał być wynikiem obrażeń, które oskarżony spowodował w dniu zdarzenia. Jak wynika z podzielonej
opinii H. B. brak związku przyczynowo-skutkowego w tym zakresie. Co więcej biegły ten wyjaśnił, że w czasie zdarzenia
siły działające na naskórek nie były wielkie i nie mogło dojść do uszkodzenia tkanek miękkich w kanale nadgarstka.
Nie stwierdzono skręcenia ani zwichnięcia, obrzęków oraz sińców, co wskazuje na niewielką siłę ( k. 219). To z kolei
potwierdza wersję przyjętą przez sąd o braku działania znacznej siły. Z zeznań pokrzywdzonej wynika bowiem, iż
wykręcenie ręki miało być bardzo intensywne. W aktach znajdują się zdjęcia, że pokrzywdzona niedługo po zdarzeniu
używa łopaty i sadzi tuje.
W aktach znajduje się zawiadomienie pokrzywdzonej o pobiciu jej przez męża 10. 07. 2016 r. (o którym to zdarzeniu
wyjaśniał oskarżony) z wnioskiem o objęcie tego postępowaniem (k. 136 i następne). Nie wynika aby oskarżyciel dał
wiarę pokrzywdzonej, ignorując ten wątek.
Reasumując, zgromadzony w sprawie materiał dowodowy nie dał dostatecznych podstaw do przyjęcia, że oskarżony
dopuścił się zarzuconego mu występku. Obrażenia ciała pokrzywdzonej wynikły w szerokim rozumieniu od
zachowania oskarżonego tj. były konsekwencją wyszarpnięcia ręki, za którą złapał oskarżony ale nie były wynikiem
jego działania przestępnego. Obrażenia z punktu widzenia formalnego spowodowała sama pokrzywdzona, gdyż
wówczas doszło do zerwania ciągłości naskórka poprzez wyrwania nadgarstka trzymanego w ręce przez oskarżonego.
Zachowanie B. G. związane z wcześniejszym złapaniem pokrzywdzonej za nadgarstek było działaniem w obronie
koniecznej w rozumieniu art. 25 §1 kk, oczywiście nie przyjmując, iż doszło do wykręcenia owego nadgarstka, gdyż
wówczas należałoby rozważać kwestie przekroczenia granic obrony koniecznej. Już z samych z zeznań pokrzywdzonej
wynika (bez kwestii wykręcenia nadgarstka), że to ona atakowała oskarżonego, chcąc odebrać mu telefon, który
ten trzymał w lewej ręce uniesionej do góry. Wiedziała lub mogła przypuszczać pokrzywdzona, że znajdują się tam
nagrania wskazujące na jej problemy emocjonalne i agresję a zatem i również z tego powodu przyjęta przez sąd wersja
znajduje uzasadnienie. Oskarżony mógł odpierając zamach w postaci próby odebrania telefonu a wcześniej uderzania
rękami podjąć działania zamierzające do chwycenia pokrzywdzonej za rękę. Same zaś skutki wynikłe z wyszarpnięcia
tej ręki były zaś właściwie następstwem działania samej pokrzywdzonej.
Dlatego też wobec szeregu wątpliwości należało oskarżonego uniewinnić od zarzucanego mu występku a kosztami
obciążyć Skarb Państwa .
Orzeczono zwrot na rzecz oskarżonego przedłożonej przez niego płyty z nagraniem przebiegu zdarzenia, zlecając
sporządzenie jej kopii i pozostawienie jej w aktach.
Zasądzono od Skarbu Państwa na rzecz oskarżonego kwotę 1 848 złotych tytułem zwrotu wydatków o charakterze
taryfowym, związanych z jego reprezentacją przez obrońcę w postępowaniu sądowym ( 840 zł + 120 % od tej kwoty
za 6 kolejnym terminów rozpraw).