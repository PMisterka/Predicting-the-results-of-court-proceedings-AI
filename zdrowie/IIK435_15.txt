Sygn.akt IIK 435/15
WYROK
W IMIENIU RZECZYPOSPOLITEJ POLSKIEJ
Dnia 14 kwietnia 2016r.
Sąd Rejonowy w Lubaniu Wydział II Karny w składzie:
Przewodniczący SSR Dariusz Kliś
Protokolant Tomasz Kilarski
przy udziale Prokuratora --/--
po rozpoznaniu w dniach 24.02.2016r. oraz 14.04.2016r. sprawy karnej
J. B. zd. B.
urodz. (...) w M.
córki J. i Z. zd. M.
oskarżonej o to, że: w dniu 09 października 2015r. w O. woj. (...) przy ulicy (...), kilkakrotnie uderzając
D. K. drzwiami wejściowymi do mieszkania spowodowała obrażenia ciała u pokrzywdzonego w postaci
powierzchniowego urazu przedramienia lewego oraz jego obrzęku i zaczerwienienia, czym naruszyła nietykalność
cielesną pokrzywdzonego,
tj. o czyn z art. 217§1 k.k.
I. ustala, iż oskarżona J. B. dopuściła się popełnienia zarzucanego jej czynu opisanego w części wstępnej wyroku
stanowiącego występek z art. 217§1 kk, ustalając jednocześnie, że wina i społeczna szkodliwość czynu nie są znaczne
na podstawie art. 66§1 i 2 kk i art. 67§1 kk postępowanie w sprawie warunkowo umarza na okres próby wynoszący
1 (jeden) rok,
II. na podstawie art. 628 kpk w zw z art. 629 kpk zasądza od oskarżonej J. B. na rzecz Skarbu Państwa koszty
postępowania w niniejszej sprawie i na podstawie art. 7 ustawy z dnia 23.06.1973r. o opłatach w sprawach karnych
wymierza jej opłatę w kwocie 60 zł (sześćdziesiąt złotych).
UZASADNIENIE
D. K. i A. B. pozostają w związku małżeńskim. Z małżeństwa posiadają 4-letniego syna K. K.. Pomiędzy małżonkami w
Sądzie Okręgowym w Jeleniej Górze Wydział I Cywilny toczy się postępowanie rozwodowe. W związku z powyższym
A. B. od dnia 10.08.2015r. wspólnie z synem zamieszkuje w lokalu mieszkalnym należącym do swoich rodziców
położonym w O. przy ul. (...). Zgodnie z postanowieniem Sądu Okręgowego w Jeleniej Górze D. K. posiada ustalone
kontakty z małoletnim synem w każdy piątek tygodnia w godzinach od 1700 do 2000 w miejscu zamieszkania matki
dziecka.
Dowód: wyjaśnienia oskarżonej J. B. k. 34v-35, zeznania świadka A. B. k. 35v-36v, D. K. k. 35-35v, 36v, 54v, 55, 55v,
B. K. k. 37-37v, 55v.
Do dnia 09.10.2015r. podczas kolejnych wizyt pokrzywdzonego u małoletniego pomiędzy J. B., jej mężem oraz
A. B., a D. K. dochodziło do nieporozumień, kłótni. D. K. był pomawiany przez domowników o niewłaściwe
zachowanie, kradzież mienia itp. W związku z powyższym na miejsce zdarzenia wzywani byli przez oskarżyciela
prywatnego funkcjonariusze policji z Posterunku Policji w O.. Podczas kolejnej interwencji w dniu 18.09.2015r.
funkcjonariusze poinformowali D. K., aby na kolejne spotkanie z dzieckiem udał się z osobą postronną celem
zapobieżenia ewentualnych incydentów.
Dowód: wyjaśnienia oskarżonej J. B. k. 34v-35, zeznania świadka A. B. k. 35v-36v, D. K. k. 35-35v, 36v, 54v, 55, 55v,
B. K. k. 37-37v, 55v, M. D. k. 54-54v, notatka urzędowa k. 46.
Wobec powyższego na kolejną wizytę w dniu 09.10.2015r. D. K. udał się ze swoją siostrą B. K.. W/w posiadali ze
sobą prezenty dla dziecka. Po przyjściu na miejsce około godziny 1800 oskarżyciel prywatny zapukał do drzwi, które
otworzyła A. B.. Kobieta była zaskoczona obecnością ciotki dziecka, jednakże zaprosiła przybyłych do mieszkania. W
tym czasie z wnętrza lokalu do przybyłych podeszła J. B. i stojąc w progu pomiędzy korytarzem mieszkania, a klatką
schodową kategorycznie odmówiła prawa wejścia do lokalu B. K.. Pomiędzy w/w wywiązała się wymiana zdań, kłótnia.
W pewnym momencie J. B. udała się do mieszkania sąsiadki K. M. prosząc ją, aby ta była świadkiem zaistniałego
zdarzenia. Następnie powróciła do mieszkania i już w obecności K. M. trzymając drzwi wejściowe, podczas wręczania
dziecku prezentów przez przybyłych uderzała nimi w lewą rękę w okolice przedramienia oskarżyciela prywatnego.
Po tym zdarzeniu J. B. zamknęła drzwi od swojego lokalu, zaś D. K. oraz B. K. udali się do mieszkania K. M., gdzie
poinformowali w/w o celu wizyty w mieszkaniu oskarżonej.
Dowód: wyjaśnienia oskarżonej J. B. k. 34v-35, zeznania świadka A. B. k. 35v-36v, D. K. k. 35-35v, 36v, 54v, 55, 55v,
B. K. k. 37-37v, 55v, M. D. k. 54-54v, K. M. k. 36v-37, J. C. k. 36v, notatka urzędowa k. 46, karta informacyjna SP ZOZ
w Z. k. 3-4, zaświadczenia lekarskie k. 26-27, materiał fotograficzny k. 33, protokół odtworzenia płyty k. 53.
Na skutek tego zdarzenia D. K. odniósł obrażenia ciała w postaci niewielkiego miejscowego obrzęku i zaczerwieniania
przedramienia lewego na powierzchni bocznej, które naruszały jego nietykalność cielesną.
Dowód: karta informacyjna SP ZOZ w Z. k. 3-4, opinia biegłego k. 17.
J. B. pracuje w (...) (...) w O. na stanowisku pracownika socjalnego. Z tego tytułu osiąga miesięczne dochody w kwocie
1.900 zł. Nie posiada majątku ruchomego, bądź nieruchomego większej wartości. Z miejsca pracy posiada opinię
pozytywną. W przeszłości nie była karana sądownie.
Dowód: wyjaśnienia oskarżonej J. B. k. 34v-35, opinia o oskarżonej k. 29, karta karna k. 52.
Słuchana w trakcie rozprawy sądowej oskarżona J. B. nie przyznała się do popełnienia zarzucanego jej czynu.
Zaprzeczyła, aby w jego trakcie spowodowała u pokrzywdzonego obrażenia ciała w sposób i okolicznościach podanych
przez w/w.
W złożonych wyjaśnieniach potwierdziła, iż w dniu 09.10.2015r. doszło do zdarzenia z udziałem jej osoby oraz D. K., a
także B. K. podczas wizyty w/w u dziecka w związku z realizacją kontaktów ustalonych orzeczeniem Sądu Okręgowego
w Jeleniej Górze. Jak jednak oświadczyła to D. K. oraz jego siostra B. K. byli wobec niej agresywni, usiłowali siłą
wtargnąć do mieszkania stanowiącego jej własność i podczas tego zdarzenia zarówno świadek B. K., jak również
oskarżyciel prywatny użyli wobec niej siły fizycznej skutkiem czego doszło do spowodowania u niej obrażeń ciała w
postaci stłuczenia podudzia lewego, obrzęku oraz stłuczenia kończyny prawej. J. B. oświadczyła ponadto, iż całe zajście
obserwowała jej córka A. B. oraz sąsiadka K. M., która została wezwana przez nią na miejsce zdarzenia. Oskarżona
oświadczyła także, iż o zaistniałym incydencie poinformowała funkcjonariuszy policji w Posterunku Policji w O. oraz
przekazała jego przebieg swojej współpracownicy J. C., okazując dodatkowo odniesione obrażenia.
Sąd zważył co następuje:
Wyjaśnienia J. B. w tej części, w której zaprzeczyła, aby podczas inkryminowanego zdarzenia w dniu 09.10.2015r.
uderzając drzwiami pokrzywdzonego D. K. spowodowała u niego obrażenia ciała , o których mowa w zaświadczeniu
lekarskim (k.3.) oraz opinii sądowo-lekarskiej (k.17) – należało potraktować jako nieprawdziwe, alogiczne, sprzeczne
z pozostałym zgormadzonym w sprawie materiałem dowodowym, a tym samym niewiarygodne.
Również dalsze jej twierdzenia, w których przedstawiała swoją wersję przebiegu opisywanego zajścia – Sąd orzekający
potraktował jako li tylko nieudolną próbę obrony w/w przed poniesieniem konsekwencji prawno-karnych swojego
nagannego postępowania.
Co również istotne twierdzenia w/w w zakresie odniesionych rzekomo w trakcie tego zdarzenia obrażeń, ich miejsca,
usytuowania, sposobu powstania, a także zachowania w tej części zdarzenia D. K. oraz B. K. nie znalazły potwierdzenia
nie tylko w zeznaniach córki A. B., która stwierdziła (k.36) „Ja nie widziałam zdarzenia aby oskarżyciel kopnął
matkę…”, „Ja w tym czasie stałam na korytarzu…”, ale również zeznań koleżanki z pracy w/w - świadka J. C., która na
pytanie Sądu kilkakrotnie twierdziła, iż J. B. opisując przebieg tego zajścia, okazywała jej odniesione obrażenia ciała
w postaci siniaka umiejscowionego na prawej nodze (udzie), co nie odpowiadało zapisom na zaświadczeniu lekarskim
jakie przedstawiła oskarżona (k.26 i k. 27). Zgodnie bowiem z informacjami tam zawartymi obrażenia jakie posiadała
w chwili badania oskarżona umiejscowione były na nodze lewej.
Przechodząc w tej części uzasadnienia do rozważań na temat zaistniałego zdarzenia, jak również oceny wiarygodności
zeznań D. K. należało zważyć, iż twierdzenia przedstawione przez w/w – w ocenie Sądu orzekającego – znalazły
potwierdzenie w zgormadzonych w sprawie dowodach, na podstawie których ustalono opisany wyżej stan faktyczny.
Jak bowiem zeznał pokrzywdzony w dniu 09.10.2015r., stosownie z zapadłym orzeczeniem Sądu Okręgowego w
Jeleniej Górze w zakresie kontaktów z małoletnim dzieckiem – około godziny 1800 wspólnie ze swoją siostrą B.
K. udał się do mieszkania oskarżonej, gdzie od dnia 10.08.2015r. przebywał wspólnie ze swoją matką – K. K.. Po
przybyciu na miejsce drzwi od mieszkania otworzyła A. B., która widząc D. K. i B. K. zaprosiła ich do wnętrza lokalu.
W tym czasie na korytarz mieszkania wyszła oskarżona, która podeszła do drzwi wejściowych i zagradzając przejście
kategorycznie sprzeciwiła się wejściu do lokalu ciotce małoletniego. Pomiędzy stronami wywiązała się wymiana zdań,
po czym J. B. kilkukrotnie w obecności A. B., B. K. oraz przybyłej na miejsce zdarzenia K. M. uderzyła drzwiami w rękę
pokrzywdzonego w okolice przedramienia. Jak dalej zeznał w/w, po wręczeniu dziecku przyniesionych prezentów on
wspólnie z B. K. udał się do mieszkania K. M., a następnie do (...)w Z. celem udzielenia pomocy ambulatoryjnej.
Tak przedstawione zeznania w całości potwierdzili świadkowie tj. B. K., K. M., a także częściowo A. B., która –
jak wyżej przedstawiono – zaprzeczyła, aby była świadkiem czy to kopnięcia, czy też uderzenia oskarżonej przez
pokrzywdzonego, o którym wspominała J. B..
Zarówno zeznania B. K., jak również w szczególności obcej dla stron konfliktu K. M. – Sąd Rejonowy uznał za
konsekwentne, logiczne, spójne, a tym samym wiarygodne.
W świetle przedstawionych dowodów osobowych należało stwierdzić, iż niewątpliwie na skutek zaistniałego zdarzenia
D. K. odniósł obrażenia ciała opisane w kracie porady ambulatoryjnej (k.3-5).
Co istotne, za tak postawioną tezą przemawia również opinia sądowo-lekarska (k.17) sporządzona przez biegłego
chirurga Z. K. w dniu 03.01.2016r. W jej treści biegły kategorycznie bowiem stwierdził, iż odniesione obrażenia
były następstwem działania urazu mechanicznego zadanego narzędziem twardym, tępym, tępokrawędzistym i mogły
powstać w okolicznościach i w sposób opisany przez oskarżyciela prywatnego.
Nadto jak ustalił biegły przebyty uraz nie spowodował upośledzenia funkcji lewej kończyny górnej, a opisywane
fizyczne skutki przebytego urazu wyczerpały cechy naruszenia nietykalności cielesnej D. K..
Zdaniem Sądu opinia sporządzona przez biegłego lekarza była jasna, pełna, czytelna, profesjonalna, a w związku z tym
mogąca stanowić wartościowy dowód w przedmiotowej sprawie.
Również zeznania jakie przed Sądem złożył funkcjonariusz policji z Posterunku Policji w O. świadek M. D., a także
dowód z odtworzenia z zapisu nagrania zarejestrowanego w dniu 09.10.2015r. przez samą oskarżoną – potwierdziły
relacje przedstawione przez oskarżyciela prywatnego.
Całość, zaś tak zgromadzonego materiału dowodowego i dokonana jego ocena, w sposób nie budzący wątpliwości
przekonuje, iż wina i sprawstwo oskarżonej J. B. były bezsporne.
J. B. w dniu 09 października 2015r. w O. woj. (...) przy ulicy (...), działając z zamiarem bezpośrednim, kilkakrotnie
uderzając D. K. drzwiami wejściowymi do mieszkania spowodowała obrażenia ciała u pokrzywdzonego w postaci
powierzchniowego urazu przedramienia lewego oraz jego obrzęku i zaczerwienienia, czym naruszyła nietykalność
cielesną pokrzywdzonego. Swoim zachowaniem wyczerpała ustawowe znamiona czynu zabronionego opisanego w
treści art. 217§1 k.k.
Niezależnie od dokonanych ustaleń faktycznych oraz zebranego materiału dowodowego, ale także kwalifikacji prawnej
czynu należało stwierdzić, iż stopień winy oraz stopień społecznej szkodliwości czynu jakiego dopuściła się J. B. z art.
217§1 k.k. nie był znaczny.
Oceniając bowiem zachowanie w/w Sąd Rejonowy stwierdził, iż oskarżona nie dopuściła się jego z niskich
pobudek. Niejako – chociaż należy je z całą surowością potępić – były one po części następstwem działań samego
pokrzywdzonego. Jak bowiem ustalono pomiędzy stronami od dłuższego czasu istniał konflikt, w trakcie którego
dochodziło do wzajemnych kłótni, nieporozumień.
Nie można zapomnieć, iż do tych zachowań dochodziło w trakcie prowadzonego postępowania rozwodowego
oskarżyciela prywatnego oraz córki oskarżonej – co naturalnie mogło budzić emocje, wzajemne spory.
Co także istotne J. B. w przeszłości nie była karana sądownie. Jest pracownikiem socjalnym Gminnego Ośrodka
Pomocy (...) w O.. Z miejsca pracy posiada opinię pozytywną.
W świetle powyższego – w ocenie Sądu orzekającego – zachodziły podstawy do warunkowego umorzenia
postępowania karnego w zakresie popełnionego przez oskarżoną przestępstwa z art. 217§1 k.k. – na zasadzie art. 66§1
i 2 k.k. oraz art. 67§1 k.k. na okres próby wynoszący 1 (jeden) rok.
Takie rozstrzygnięcie – zdaniem Sądu – zapobiegnie ponadto dalszej eskalacji konfliktu między stronami.
Uwzględniając sytuację finansową J. B., osiągane dochody zasądzono od w/w na rzecz Skarbu Państwa koszty sądowe
w niniejszej sprawie i wymierzono jej opłatę w kwocie 60 zł.