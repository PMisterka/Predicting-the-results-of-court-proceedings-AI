Sygn. akt III K 45/13
WYROK
W IMIENIU RZECZYPOSPOLITEJ POLSKIEJ
Dnia 8 lipca 2013 roku
Sąd Okręgowy w Piotrkowie Tryb., w III -cim Wydziale Karnym w składzie:
Przewodniczący SSO Jacek Gasiński
Sędzia SSO Katarzyna Sztandar (sędzia sprawozdawca)
Ławnicy: Anna Grabowiecka
Małgorzata Kowalska
Grzegorz Freńdo
Protokolant Paulina Lewandowska
w obecności Prokuratora Jacka Kujawskiego
po rozpoznaniu w dniach: 6 czerwca 2013r. i 1 lipca 2013r.
sprawy:
M. B. z domu S.
córki M. i E.
ur. (...)w P.
o s k a r ż o n e j o t o , ż e :
w dniu 10 grudnia 2012r. około godziny 21:15 w mieszkaniu przy ul. (...) pow. (...) woj. (...) działając w zamiarze
bezpośrednim pozbawienia życia J. N. zadała mu dwa uderzenia trzymanym w prawej ręce nożem kuchennym o
długości ostrza 7,5 cm powodując dwie rany kłute - jedną pleców o długości 1,5 cm w miejscu pomiędzy kręgosłupem,
a dolnym kątem łopatki prawej - drugą - także o długości 1,5 cm w górną powierzchnię ramienia lewego, powodując
przy tym niewielką odmę i krwiak w dolnym kącie prawej jamy opłucnowej, a także drobne skaleczenie małżowiny
usznej, które to obrażenia spowodowały naruszenie czynności narządów ciała pokrzywdzonego trwające nieznacznie
dłużej niż siedem dni w rozumieniu przepisów kodeksu karnego, jednakże opisane wyżej obrażenia z uwagi na
sposób działania sprawcy umiejscowienie co najmniej jednego z zadanych ciosów z drążeniem narzędzia sprawczego
w kierunku płuc i opłucnej powodowały zagrożenie dla jego zdrowia i wystąpienie skutków określonych w art. 156
kk, oraz mogły spowodować zagrożenie dla życia pokrzywdzonego, lecz zamierzonego celu nie osiągnęła z uwagi na
opuszczenie przez niego mieszkania
tj. o czyn z art. 13§1 kk w zw. z art. 148§1 kk i w zw. z art. 157§1 kk i w zw. z art. 11§2 kk
o r z e k a :
1. w miejsce zarzucanego czynu oskarżoną M. B.uznaje za winną tego że w dniu 10 grudnia 2012 roku w mieszkaniu
nr. (...) przy ulicy (...)w P., województwa (...), zadała J. N.trzymanym w ręku nożem o długości ostrza 7,5cm dwa
ciosy w okolice lewego ramienia i plecy, czym spowodowała u niego obrażenia w postaci rany kłutej pleców - w
miejscu pomiędzy kręgosłupem a dolnym kątem łopatki prawej (o długości na skórze 1,5 cm), rany kłutej na górnej
przedniej powierzchni ramienia lewego (o długości na skórze 1,5 cm), niewielkiej odmy i krwiaka w dolnym kącie
prawej jamy opłucnowej oraz drobnego skaleczenia małżowiny usznej prawej, które to obrażenia spowodowały
naruszenie czynności narządów ciała pokrzywdzonego na czas nieznacznie dłuższy niż siedem dni, przy czym w chwili
popełnienia czynu miała ograniczoną w stopniu znacznym zdolność rozpoznania znaczenia czynu i kierowania swoim
postępowaniem, czym wyczerpała dyspozycję art. 157§1 kk w zw. z art. 31§2 kk i za to na podstawie art. 157§1 kk
wymierza jej karę 10 (dziesięciu) miesięcy pozbawienia wolności,
2. na podstawie art. 63§1 kk zalicza oskarżonej na poczet orzeczonej kary pozbawienia wolności okres rzeczywistego
pozbawienia wolności od dnia 10 grudnia 2012 roku do dnia 08 lipca 2013 roku,
3. na podstawie art. 44§2 kk orzeka przepadek na rzecz Skarbu Państwa dowodu rzeczowego z pozycji 1 wykazu
dowodów rzeczowych I 166/13, karta akt 141,
4. na podstawie art. 230§2 kpk nakazuje zwrócić J. N. dowody rzeczowe z pozycji 4, 5, 6 wykazu dowodów rzeczowych
I 166/13, karta akt 141,
5. zasądza od Skarbu Państwa na rzecz Kancelarii Adwokackiej adw. O. G. kwotę 885 (osiemset osiemdziesiąt pięć)
złotych i 60 (sześćdziesiąt) groszy tytułem zwrotu kosztów nieopłaconej pomocy prawnej udzielonej oskarżonej z
urzędu,
6. zwalnia oskarżoną od kosztów sądowych, które przejmuje na rachunek Skarbu Państwa.
III K 45/13
UZASADNIENIE
M. B. i J. B. pozostawali w konkubinacie od około 20 lat. Wspólnie zamieszkiwali w (...). przy ulicy (...), w mieszkaniu
socjalnym składającym się z pokoju i kuchni, przyznanym oskarżonej. Ze związku tego posiadali troje dzieci, co
do których zostali pozbawieni władzy rodzicielskiej i dzieci zostały adoptowane przez inne rodziny. Oskarżona
posiadała jeszcze jedną dorosłą córkę z wcześniejszego związku, która przebywa w domu pomocy społecznej. Pomiędzy
konkubentami od długiego czasu dochodziło do awantur, podczas których wzajemnie wyzywali się i używali wobec
siebie siły fizycznej. Oboje byli osobami nadużywającymi alkoholu. W ich miejscu zamieszkania miały miejsce
wielokrotnie interwencje policji .
(wyjaśnienia M. B. k.203-204 ,zeznania J. N. k.248-249, wywiad kuratora k.63-65).
W dniu 10 grudnia 2012 roku konkubenci przebywali w mieszkaniu. Wspólnie spożywali alkohol. Około godziny 21.00
M. B. zażądała aby konkubent opuścił jej mieszkanie. J. N. nie chciał tego uczynić. Wtedy oskarżona wzięła do ręki
nóż leżący na ławie, podeszła do niego i uderzyła go nim w lewe ramię.
(wyjaśnienia M. B. k.27-28, 34-36, 203-204, zeznania J. N. k.18).
Pokrzywdzony miał na sobie podkoszulkę i bluzę. Po zadanym uderzeniu założył buty i kurtkę. Stał w kuchni przy
drzwiach wyjściowych. Chciał odebrać nóż konkubinie, ale ona uderzyła go nim w plecy, kalecząc mu także prawe
ucho. Wtedy wyszedł z mieszkania. Konkubina powiedziała do niego jeszcze, żeby się wynosił, bo jak nie to go zabije
i zamknęła drzwi. J. N. wyszedł z klatki schodowej na podwórko, gdzie upadł na ziemię.
(zeznania J. N. k.18, protokoły oględzin k.3-5, 91-93).
Po chwili doszedł do niego przechodzący ulicą R. S.. Pokrzywdzony powiedział mu, że został ugodzony nożem i zaczął
zdejmować kurtkę. R. S.widząc na jego odzieży na plecach plamy krwi wezwał policję. Na miejsce przybyło także
pogotowie ratunkowe, które zabrało J. N.do szpitala.
(zeznania R. S. k.15).
M. B. została zatrzymana przez policję.
(protokół zatrzymania k.2).
Przybyli na miejsce zdarzenia policjanci podczas oględzin mieszkania ujawnili na stole nóż o długości ostrza 7,5 cm.
(protokół oględzin k.3-5).
Od J. N. zabezpieczono odzież, w którą był ubrany podczas zdarzenia. Na kurtce pokrzywdzonego stwierdzono na
wysokości prawego barku widoczne prostokątne rozcięcie materiału o wymiarach 4x4 cm a na bluzie dresowej i na
podkoszulce stwierdzono dwa rozcięcia materiału
( protokół oględzin k.91-93).
Oskarżona swoim działaniem spowodowała u J. N. ranę kłutą pleców w miejscu pomiędzy kręgosłupem a dolnym
kątem łopatki prawej (o długości na skórze 1,5 cm), ranę kłutą na górnej przedniej powierzchni ramienia lewego (o
długości na skórze 1,5 cm), niewielką odmę i krwiak w dolnym kącie prawej jamy opłucnowej, drobne skaleczenie
małżowiny usznej prawej, które to obrażenia spowodowały naruszenie czynności narządów ciała pokrzywdzonego na
czas nieznacznie dłużej niż siedem dni.
(opinia lekarska k.16, 204-205).
W czasie zdarzenia oskarżona znajdowała się w stanie nietrzeźwości, ponieważ badanie alkometrem wykazało u niej
0,33 mg/l alkoholu w wydychanym powietrzu.
(protokół badania k.87).
J. N. także był nietrzeźwy. W badanej krwi stwierdzono 1,40 promila alkoholu etylowego.
(opinia k.95).
U oskarżonej stwierdzono zaburzenia psychiczne, organiczne zaburzenia urojeniowe w stadium remisji, upośledzenie
umysłowe lekkie oraz uzależnienie od alkoholu. Oskarżona, ze względu na upośledzenie umysłowe lekkie, w chwili
popełnienia zarzucanego czynu miała rozpoznanie znaczenia czynu i możliwość kierowania swoim postępowaniem
ograniczone w stopniu znacznym. W czasie czynu znajdowała się w stanie upicia alkoholowego zwykłego, które nie
miało wpływu na stwierdzone znaczne ograniczenie poczytalności.
W wyniku badań psychologicznych stwierdzono u oskarżonej sprawność intelektualną w granicach upośledzenia
umysłowego stopnia lekkiego, co wynika z niepełnowartościowego ośrodkowego układu nerwowego oskarżonej a
także organiczne zaburzenia urojeniowe oraz osobowości z predyspozycją do reakcji agresywnych, słabą kontrolę
nad bodźcami, nie zwracanie uwagi na konsekwencje wynikające z własnych zachowań, upośledzoną zdolność
przewidywania konsekwencji.
(opinia sądowo-psychiatryczna 111-119, 234, opinia sądowo-psychologiczna k.122-129).
Oskarżona nie posiada wyuczonego zawodu. Przed osadzeniem w areszcie utrzymywała się z zasiłków udzielanych
przez MOPR. W miejscu zamieszkania postrzegana była jako osoba nadużywająca alkoholu i miała raczej negatywną
opinię. Oskarżona nie była dotychczas karana.
(wywiad środowiskowy k.63-65, karta karna k.21).
Oskarżona oświadczyła, że przyznaje się do popełnienia zarzucanego czynu, z tym, że treść jej wyjaśnień wyraźnie
wskazuje, że absolutnie nie zamierzała pozbawić życia pokrzywdzonego. Wyjaśniła, że z J. N. zamieszkiwała wspólnie
od 1997 roku. Dochodziło pomiędzy nimi do kłótni i rękoczynów. Już od wielu lat nie chciała z nim mieszkać.
Konkubent w ciągu dnia często przebywał poza domem, a wracał na noc. Oskarżona czasem nie chciała go wpuszczać
do domu, a czasem pozwalała mu ze sobą mieszkać i nocować. W dniu 10 grudnia 2012 roku, po południu J. N.
przyszedł do oskarżonej. Był pod wpływem alkoholu. Przyniósł ze sobą dwa wina, które wspólnie wypili. Następnie
położył się na kołdrach na podłodze, gdzie zwykle sypiał. Oskarżona zabroniła mu pozostania w mieszkaniu, chwyciła
go za bluzkę i kazała wyjść. Konkubent nie chciał. Nie było między nimi żadnej kłótni. Wtedy zdenerwowała się, wzięła
do ręki nóż i ugodziła nim konkubenta dwukrotnie: raz w rękę i raz w plecy, przejeżdżając tym nożem także po uchu.
Oskarżona stanowczo stwierdziła, że nie chciała zabić konkubenta, a jedynie „osłabić go” i „upuścić mu trochę krwi”.
Gdy zobaczyła, że leci mu krew, to chciała wezwać pogotowie, ale nie miała skąd zadzwonić. Konkubent wyszedł z
mieszkania, a ona zamknęła drzwi na klucz. Oskarżona zaprzeczyła aby mówiła konkubentowi, że jak wróci to go
zabije. Podała, że celowo wzięła mały nóż a nie duży, ponieważ chciała go tylko zranić a nie zabić.
(wyjaśnienia M. B. k.27-28, 34-36, 203-204).
Sąd analizując zebrane dowody uznał, że niewątpliwym jest, iż M. B. w dniu 10 grudnia 2012 roku zadała swojemu
konkubentowi dwa ciosy nożem powodując u niego obrażenia szczegółowo opisane w opinii lekarskiej, naruszające
czynności narządów jego ciała na czas nieznacznie powyżej 7 dni. Oskarżona przyznała powyższą okoliczność i znajduje
ona potwierdzenie w zeznaniach pokrzywdzonego, protokołach oględzin odzieży pokrzywdzonego oraz opinii biegłego
chirurga odnośnie obrażeń stwierdzonych u pokrzywdzonego. Sąd uznał wyjaśnienia oskarżonej za przekonywujące.
Odnośnie przebiegu zdarzenia korespondują one z zeznaniami pokrzywdzonego, a istniejące pomiędzy nimi niewielkie
sprzeczności nie mają istotnego znaczenia dla rozstrzygnięcia sprawy.
J. N.przyznał, że od około 20 lat pozostawał w konkubinacie z M. B.i wspólnie mieszkali w P.. przy ulicy (...). W dniu
10 grudnia 2012 roku był razem z M. B.w jej mieszkaniu. Wypił jedno piwo, konkubina też piła alkohol. Około godziny
21.00 konkubina zaczęła się awanturować, chwyciła nóż kuchenny i zaczęła nim wymachiwać w jego stronę. Mówił
aby odłożyła nóż, lecz ona ugodziła go nim w okolicę lewego ramienia. Chciał go odebrać, ale znowu zamachnęła się
i ugodziła go nożem w plecy. Wtedy wyszedł z mieszkania. Gdy był przed budynkiem, to stracił przytomność i upadł.
Nie wiedział co wstąpiło w konkubinę, ponieważ wcześniej tak nie zachowywała się.
Podczas kolejnego przesłuchania przyznał, że konkubina kazała mu opuścić mieszkanie, wzięła z ławy nóż kuchenny i
kazała mu wynosić się. Założył buty i pikowaną kurtkę. Wtedy konkubina podeszła i ugodziła go nożem w lewe ramię.
Odwrócił się i powiedział aby otworzyła mu drzwi, które były zamknięte na klucz. Konkubina otworzyła je, a gdy był w
progu to pchnęła go tym nożem w plecy i powiedziała, żeby się wynosił, bo jak nie to go zabije. Wyszedł na podwórko
i stracił przytomność. Wcześniej nie było pomiędzy nimi żadnej kłótni.
Na rozprawie pokrzywdzony zeznał, że tego dnia spożywał razem z konkubiną alkohol, ugotował obiad, potem miał iść
do komórki po drzewo. Gdy wszedł do kuchni, to konkubina wzięła nóż z ławy i uderzyła go nim w prawe ramię. Chwycił
ją za rękę i zapytał co robi. Odwrócił się, a ona jeszcze dwa razy uderzyła go nożem w plecy. Otworzył drzwi i wyszedł
na korytarz. Wcześniej nie było między nimi żadnej kłótni i konkubina nie żądała opuszczenia przez niego mieszkania.
Te zeznania Sąd uznał za nieprzekonywujące, ponieważ są sprzeczne z wcześniejszymi relacjami pokrzywdzonego i
wyjaśnieniami oskarżonej. Sam J. N.po odczytaniu zeznań złożonych w początkowej fazie śledztwa przyznał, że wtedy
lepiej pamiętał zdarzenie. Przyznał, że wcześniej pomiędzy nim a konkubiną dochodziło do awantur, podczas których
wzajemnie wyzywali się i bili. Miały miejsce także interwencje policji, na skutek których policjanci kazali mu opuszczać
mieszkanie, bowiem nie był w nim zameldowany. Tego dnia rzeczywiście konkubina kazała mu opuścić mieszkanie, ale
nie chciał, ponieważ od wielu lat mieszkali razem i pomagał konkubinie. Potwierdził także, że oskarżona dwukrotnie
uderzyła go nożem, najpierw w lewe ramię a potem w plecy. Te zeznania Sąd uznał za prawdziwe i przekonywujące,
ponieważ są zgodne z wyjaśnieniami oskarżonej. Niewątpliwym jest, że pokrzywdzony miał na sobie kurtkę, gdy
oskarżona zadała mu cios nożem w plecy, ponieważ z protokołu oględzin jego odzieży wynika, że na kurtce, na
wysokości prawego barku stwierdzono jedno rozcięcie materiału, a na bluzie dresowej i na podkoszulce stwierdzono
dwa rozcięcia.
Pokrzywdzony zeznał także, że gdy wychodził z mieszkania po zadaniu ciosów, to konkubina powiedziała, żeby
się wynosił, bo jak nie to go zabije. Oskarżona wprawdzie temu zaprzeczyła, ale w tym zakresie Sąd uznał za
bardziej przekonywujące twierdzenia pokrzywdzonego tym bardziej, że oskarżona zadała mu wcześniej, przed
wypowiedzeniem tych słów dwa uderzenia nożem. Sąd dał wiarę zeznaniom świadka R. S., który podał, że około
godziny 21.00 przed klatką schodową kamienicy przy ulicy (...) zobaczył leżącego pokrzywdzonego. Podszedł do niego.
Pokrzywdzony powiedział, że został ugodzony nożem i zaczął zdejmować kurtkę. Świadek zobaczył na jego odzieży na
plecach krew i wezwał policję. Nie widział przebiegu zdarzenia.
Sąd uznał za nie budzące wątpliwości opinie psychologiczną i psychiatryczną wydane odnośnie osoby oskarżonej
po przeprowadzeniu obserwacji na oddziale szpitalnym. Wnioski opinii psychiatrycznej jednoznacznie wskazują,
że poczytalność M. B.w chwili czynu była znacznie ograniczona. Oskarżona cierpi na upośledzenie umysłowe w
stopniu lekkim. Cechuje ją niestałość emocjonalna, impulsywność, agresywność, niepokój a także niestabilna i
nieadekwatna samoocena. Z tego powodu jak również z powodu niepełnowartościowości OUN nie potrafi zapanować
nad problemem alkoholowym. Wynika to z obniżonego krytycyzmu i braku przewidywania konsekwencji swoich
działań. Wykazuje skłonność do zachowań agresywnych i autoagresywnych, które ulegają nasileniu po spożyciu
alkoholu. Ograniczenie poczytalności oskarżonej ma związek z upośledzeniem umysłowym i wynikającym z tego
faktu znacznym ograniczeniem w kontroli procesów emocjonalno-motywacyjnych, czyli słabej zdolności opanowania
popędów, sugestywności, niedorozwoju uczuć wyższych, przeżyć emocjonalnych ograniczonych do aktualnych doznań
ze strony osób i sytuacji, nieadekwatności emocji. Cechuje ją słaba reakcja na zdarzenia poważne i intensywna na
sprawy mało istotne.
Sąd w pełni podzielił także wnioski opinii biegłego lekarza chirurga, z której wynika, ze na skutek zadanych ciosów
nożem pokrzywdzony doznał obrażeń w postaci rany kłutej pleców - w miejscu pomiędzy kręgosłupem a dolnym kątem
łopatki prawej (o długości na skórze 1,5 cm), rany kłutej na górnej przedniej powierzchni ramienia lewego (o długości
na skórze 1,5 cm), niewielkiej odmy i krwiaka w dolnym kącie prawej jamy opłucnowej oraz drobnego skaleczenia
małżowiny usznej prawej, które to obrażenia spowodowały naruszenie czynności narządów ciała pokrzywdzonego na
czas nieznacznie dłuższy niż siedem dni.
Biegły stwierdził także, że głębokość rany znajdującej się na plecach po stronie prawej skontrolowano narzędziem
chirurgicznym i udało się prześledzić kanał rany na głębokość 6 cm. Nóż przebił całą grubość klatki piersiowej
i opłucną, ale nie wszedł głęboko, ponieważ nie stwierdzono konkretnego uszkodzenia miąższu płuca. Zdaniem
biegłego rany powłok nie stanowiły bezpośredniego zagrożenia dla życia, wielkość odmy i krwiaka nie były duże.
Gdyby pokrzywdzonemu nie udzielono pomocy lekarskiej, to też by żył, za czym przemawia fakt leczenia go jedynie
zachowawczego, bez interwencji chirurgicznej. Nadto pokrzywdzony został przyjęty do szpitala po upływie około 3
godzin od zdarzenia i nie pojawiło się zagrożenie dla jego życia. Występowały jedynie bóle w klatce piersiowej, bez
duszności. Zdaniem biegłego obrażenia, które powstały u pokrzywdzonego nie powodowały skutków z art. 156 kk
ani bezpośredniego zagrożenia życia. Przy tej konkretnej obwodowej lokalizacji rany na plecach i skośnym przebiegu
kanału rany istniało małe prawdopodobieństwo poważniejszego zranienia płuca nożem o długości ostrza 7,5 cm. Biegły
wyjaśnił, że jedynie przy silniejszym uderzeniu i głębszej penetracji nożem lub zadaniu ciosu w inne miejsca klatki
piersiowej i wbiciu go prostopadle do powierzchni klatki istniała możliwość spowodowania poważniejszych obrażeń
ciała i zagrożenia życia.
Opisane wyżej dowody bezspornie wskazują więc, że oskarżona swoim działaniem spowodowała u pokrzywdzonego
obrażenia ciała. Jednakże zdaniem Sądu okoliczności towarzyszące jej działaniu wcale nie świadczą o tym,
że zamierzała dokonać zabójstwa swojego konkubenta. M. B. została oskarżona o to że działając w zamiarze
bezpośrednim pozbawienia życia J. N. zadała mu dwa uderzenia nożem kuchennym o długości ostrza 7,5 cm
powodując obrażenia ciała opisane w opinii lekarskiej, naruszające czynności narządów jego ciała na czas nieznacznie
dłużej niż 7 dni, jednakże obrażenia te z uwagi na sposób działania oskarżonej, umiejscowienie co najmniej
jednego z zadanych ciosów z drążeniem narzędzia sprawczego w kierunku płuc i opłucnej powodowały zagrożenie
dla jego zdrowia i wystąpienie skutków określonych w art. 156 kk oraz mogły spowodować zagrożenie dla życia
pokrzywdzonego, lecz zamierzonego celu nie osiągnęła z uwagi na opuszczenie przez niego mieszkania tj. o czyn z art.
13§1 kk w zw. z art. 148§1 kk w zw. z art.157§1 kk w zw. z art. 11§2 kk.
Dla przyjęcia, że sprawca działał w zamiarze zabójstwa człowieka nie wystarczy ustalenie, że działał umyślnie
chcąc spowodować obrażenia ciała lub godząc się z ich spowodowaniem, lecz konieczne jest ustalenie objęcia
zamiarem także skutku w postaci śmierci człowieka. Należy więc dowieść, że sprawca chciał spowodować śmierć
ofiary (zamiar bezpośredni) lub śmierć tę uświadamiał sobie jako skutek możliwy i na jego nastąpienie godził
się. O istnieniu zamiaru zabójstwa w ogóle, a także o postaci tego zamiaru, wnioskować należy na podstawie
dokładnej analizy całokształtu przedmiotowych i podmiotowych okoliczności zajścia, a szczególnie stosunku sprawcy
do pokrzywdzonego, jego właściwości osobistych, poziomu umysłowego, dotychczasowego trybu życia, pobudek i
motywów działania, rodzaju użytego narzędzia, siły ciosu, miejsca jego zadania, głębokości, kierunku rany, stopnia
zagrożenia dla życia pokrzywdzonego oraz wszelkich innych przesłanek wskazujących na to, że sprawca chcąc
spowodować uszkodzenie ciała, zgodą swą, stanowiącą realny proces psychiczny, obejmował tak wyjątkowo ciężki
skutek, jakim jest śmierć człowieka. (wyrok SN z 9.05.1974r., III KR 388/73, wyrok SA w Łodzi z 15.03.2001r., II AKa
28/01). Odnosząc powyższe rozważania do realiów przedmiotowej sprawy Sąd uznał, że brak jest podstaw do przyjęcia,
że oskarżona działała z zamiarem pozbawienia życia J. N.. Niewątpliwie zadając ciosy nożem chciała spowodować
u niego uszkodzenie ciała. Oskarżona sama przyznała tę okoliczność. Wyjaśniła, że gdyby istotnie zamierzała zabić
konkubenta to sięgnęłaby po inny nóż z dłuższym ostrzem. Wyjaśnienia te są przekonywujące, ponieważ z relacji
pokrzywdzonego wynika, że w kuchni - gdzie rozgrywało się zajście - na suszarce znajdowało się około pięć noży, które
posiadały większe ostrza. Oskarżona sięgnęła po nóż znajdujący się na ławie o długości ostrza 7,5 cm, bo jak sama
przyznała, nie chciała zrobić konkubentowi większej krzywdy. Powodem chwycenia noża był fakt, że pokrzywdzony
nie chciał opuścić mieszkania. Tu należy zaznaczyć, że podczas zajścia oskarżona nie wyrażała zamiaru zabójstwa
konkubenta słowami ani nie skierowała ciosów w organy ciała mające newralgiczne znaczenie dla życia i zdrowia
człowieka takie jak głowa, szyja czy też okolice serca, gdzie znajdują się ważne narządy i arterie krwionośne. Zdaniem
Sądu, gdyby istotnie działała z zamiarem zabójstwa, to zadając ciosy, starałaby się czynić to precyzyjnie - celując
właśnie w te ważne dla życia ludzkiego narządy oraz skutecznie, ponieważ taką możliwość miała. Z omówionej wyżej
opinii biegłego lekarza chirurga wynika, że lokalizacja obrażeń doznanych przez pokrzywdzonego nie powodowała
zagrożenia dla jego życia i nie stwarzała niebezpieczeństwa powstania ciężkich obrażeń ciała wskazanych w art. 156 kk.
Biegły wyjaśnił, że jedynie przy silniejszym uderzeniu i głębszej penetracji nożem istniała możliwość spowodowania
poważniejszych obrażeń ciała i zagrożenia życia. W tej konkretnej sytuacji należy wykluczyć taką ewentualność.
Długość ostrza noża wynosiła 7,5 cm, a rozpoznana głębokość rany 6 cm. Pokrzywdzony w czasie zadawania tego
ciosu był ubrany w podkoszulkę, bluzę i kurtkę, na których stwierdzono rozcięcia materiału. Obiektywnie brak było
więc możności zadania głębszej rany i spowodowania poważniejszych obrażeń. W ocenie Sądu zachowanie oskarżonej
jednoznacznie wskazuje, że swoim zamiarem obejmowała jedynie spowodowanie u pokrzywdzonego skutku w postaci
obrażeń ciała a nie jego śmierci, przy czym powodem jej agresji był fakt, że konkubent nie chciał wyjść z mieszkania.
W momencie gdy opuścił mieszkanie oskarżona nie pobiegła za nim, aby zadać mu kolejne ciosy, tylko zamknęła
szybko drzwi wejściowe. Zanim to uczyniła powiedziała jeszcze do oskarżonego, żeby się wynosił, bo jak nie to go
zabije. Słowa te padły już po zadaniu ciosów nożem, dlatego nie mogą być uznane za przejaw uzewnętrznienia zamiaru
zabójstwa. Nadto oskarżona wypowiedzianej groźby w żaden sposób nie próbowała nawet realizować, bo po wyjściu
pokrzywdzonego z mieszkania i po jej wypowiedzeniu od razu zamknęła drzwi.
Oceniając w powyższy sposób zebrane dowody Sąd uznał, że oskarżona swoim zachowaniem wyczerpała dyspozycję
art. 157§1 kk w zw. z art. 31§2 kk, ponieważ w dniu 10 grudnia 2012 roku w mieszkaniu nr. 3 przy ulicy (...) w P.,
województwa (...), zadała J. N. trzymanym w ręku nożem o długości ostrza 7,5cm dwa ciosy w okolice lewego ramienia
i plecy, czym spowodowała u niego obrażenia w postaci rany kłutej pleców - w miejscu pomiędzy kręgosłupem a
dolnym kątem łopatki prawej (o długości na skórze 1,5 cm), rany kłutej na górnej przedniej powierzchni ramienia
lewego (o długości na skórze 1,5 cm), niewielkiej odmy i krwiaka w dolnym kącie prawej jamy opłucnowej oraz
drobnego skaleczenia małżowiny usznej prawej, które to obrażenia spowodowały naruszenie czynności narządów ciała
pokrzywdzonego na czas nieznacznie dłuższy niż siedem dni, przy czym w chwili popełnienia czynu miała ograniczoną
w stopniu znacznym zdolność rozpoznania znaczenia czynu i kierowania swoim postępowaniem.
Sąd uznał, że oskarżona działała umyślnie z zamiarem bezpośrednim, albowiem zadając konkubentowi ciosy nożem
chciała spowodować u niego obrażenia ciała. Sama w swoich wyjaśnieniach przyznała, że „chciała mu upuścić trochę
krwi”, „osłabić go”, ponieważ nie chciał opuścić jej mieszkania.
Sąd analizując całokształt okoliczności sprawy ocenił stopień społecznej szkodliwości czynu oskarżonej jako dość
wysoki. Zgodnie z art. 115 § 2 kk, przy tej ocenie kierował się rodzajem i charakterem naruszonego dobra, rozmiarami
wyrządzonej szkody, sposobem i okolicznościami popełnienia czynu, postacią zamiaru, motywacją oskarżonej. Przy
wymiarze kary Sąd kierował się także dyrektywami wymiaru kary zawartymi w art. 53§1 kk, bacząc aby jej dolegliwość
nie przekraczała stopnia winy, uwzględniając stopień społecznej szkodliwości czynu oraz biorąc pod uwagę cele
zapobiegawcze i wychowawcze, które kara ma osiągnąć w stosunku do oskarżonej, a także potrzeby w zakresie
kształtowania świadomości prawnej społeczeństwa. W myśl art.53§2kk Sąd uwzględnił również sposób zachowania
się oskarżonej, jej właściwości i warunki osobiste, sposób życia przed popełnieniem przestępstwa i zachowanie po
jego popełnieniu.
Wymierzając karę Sąd uwzględnił na niekorzyść oskarżonej fakt, że w chwili czynu znajdowała się w stanie
nietrzeźwości, agresywny sposób działania, raczej negatywną opinię środowiskową i fakt, że w przeszłości swoim
działaniem spowodowała u konkubenta obrażenia naruszające czynności narządów jego ciała na czas powyżej siedmiu
dni. Na korzyść Sąd poczytał fakt, że oskarżona przyznała się do spowodowania obrażeń ciała u pokrzywdzonego,
nie była dotychczas karana, czyn ten popełniła w stanie ograniczonej w stopniu znacznym poczytalności oraz fakt, że
pokrzywdzony na skutek jej działania doznał niewielkich obrażeń ciała, naruszających czynności narządów jego ciała
na czas nieznacznie powyżej 7 dni.
Mając na uwadze powyższe okoliczności Sąd uznał, że wymierzona kara pozbawienia wolności w wymiarze 10 miesięcy
jest współmierna do stopnia winy oskarżonej, wagi czynu i stopnia jego społecznej szkodliwości. Jest to kara słuszna i
sprawiedliwa. Sąd uznał, że oskarżona nie zasługuje na zastosowanie wobec niej instytucji warunkowego zawieszenia
wykonania kary, ponieważ jej dotychczasowy sposób życia wskazuje, że cele kary nie zostaną osiągnięte w warunkach
wolności kontrolowanej. Oskarżona w miejscu zamieszkania posiada raczej negatywną opinię, a nadto w przeszłości
dopuściła się już aktu przemocy wobec swojego konkubenta i w tej sprawie było prowadzone postępowanie karne.
M. B. została oskarżona o to że w dniu 18 listopada 2008 roku przy użyciu metalowego haczyka spowodowała u J.
N. obrażenia ciała naruszające czynności narządów jego ciała na czas powyżej 7 dni tj. o czyn z art. 157§1 kk w zw.
z art.31§2 kk. Sąd Rejonowy w Piotrkowie (...). postanowieniem z dnia 15 maja 2009 roku, sygn. akt II K 92/09
na podstawie art. 17§1 pkt 3 kpk w zw. z art. 1§2 kk umorzył postępowanie karne uznając, że czyn ten nie stanowi
przestępstwa z uwagi na znikomy stopień szkodliwości społecznej. (odpis postanowienia k.55-56). Dlatego zdaniem
Sądu kara pozbawienia wolności o charakterze bezwzględnym i w dolnych granicach ustawowego zagrożenia pozostaje
w wyważonej proporcji, nie wykracza poza stopień winy i nadmiernej represji.
W oparciu o art. 63§1kk Sąd zaliczył oskarżonej na poczet orzeczonej kary pozbawienia wolności okres rzeczywistego
pozbawienia wolności w tej sprawie od dnia 10 grudnia 2013 roku do dnia wydania wyroku.
W oparciu o art. 44§2 kk orzekł o przepadku na rzecz Skarbu Państwa narzędzia służącego do popełnienia przestępstwa
w postaci noża.
W myśl art. 230§2 kpk Sąd nakazał zwrócić pokrzywdzonemu dowody rzeczowe w postaci zabezpieczonej od niego
odzieży.
O kosztach nieopłaconej pomocy prawnej udzielonej oskarżonej z urzędu Sąd orzekł w oparciu o §14 ust.1 pkt 2 i ust.
2 pkt 5 i §16 rozporządzenia Ministra Sprawiedliwości z dnia 28 września 2002 roku w sprawie opłat za czynności
adwokackie oraz ponoszenia przez Skarb Państwa kosztów nieopłaconej pomocy prawnej udzielonej z urzędu ( Dz.U
z 2002 r. Nr 163, poz. 1348 z późn. zm.).
Zgodnie z art.624§1kk i art.17 ust 1 ustawy z 23 czerwca 1973 roku o opłatach w sprawach karnych- Dz.U. z 1983r. Nr
49, poz.223 z późniejszymi zmianami Sąd zwolnił oskarżoną od kosztów sądowych i przejął je na rachunek Skarbu
Państwa uznając, że uiszczenie ich byłoby dla niej zbyt uciążliwe ze względu na trudną sytuację rodzinną.