Sygn. akt II K 128/18
WYROK
W IMIENIU RZECZYPOSPOLITEJ POLSKIEJ
Dnia 5 lutego 2019 r.
Sąd Okręgowy w Częstochowie II Wydział Karny w składzie :
Przewodnicząca: SSO Urszula Adamik
Ławnicy: Alicja Gradek
Stefan Rybicki
Protokolant: Emilia Janik
Przy udziale prokuratora Prokuratury Rejonowej C.-Północ w C. Z. J.
po rozpoznaniu w dniach 2.10.2018 r., 30.10.2018 r., 4.12.2018 r., 3.01.2019 r., 24.01.2019 r.
w C.
sprawy:
P. R.
s. R. i A. zd. D., ur. (...) w C.
oskarżonego o to, że:
W dniu 25 sierpnia 2017 r. w C. poprzez bicie rękami i kopanie nogami po całym ciele K. W. spowodował u
pokrzywdzonego obrażenia ciała w postaci: urazu jamy brzusznej z pęknięciem śledziony i krwotokiem wewnętrznym,
urazu stłuczeniowego głowy, które spowodowały ciężki uszczerbek na jego zdrowiu w postaci choroby realnie
zagrażającej życiu,
tj. o przestępstwo z art. 156 § 1 pkt 2 kk
orzeka:
1. uznaje oskarżonego P. R. za winnego popełnienia zarzuconego mu czynu wyczerpującego znamiona przestępstwa
z art. 156 § 1 pkt 2 kk i za to przestępstwo na mocy art. 156 § 1 pkt 2 kk skazuje go na karę 3 (trzech) lat pozbawienia
wolności
2. na mocy art. 624 § 1 kpk zasądza od oskarżonego P. R. na rzecz Skarbu Państwa część wydatków postępowania
w kwocie 300 zł (trzysta złotych), przy czym zwalnia go od pozostałych należności z tytułu kosztów procesu i obciąża
nimi Skarb Państwa
Alicja Gradek Urszula Adamik Stefan Rybicki
sygn. akt II K 128/18
UZASADNIENIE
Na podstawie przeprowadzonego postępowania dowodowego,
Sąd ustalił następujący stan faktyczny:
P. R. zakończył edukację na etapie gimnazjum i już jako nieletni sprawiał problemy wychowawcze, co skutkowało
wydaniem przez Sąd Rodzinny postanowienia o zastosowaniu wobec niego nadzoru kuratora. Mimo młodego wieku
przejawiał skłonności do spożywania alkoholu, a także zażywania środków o działaniu odurzającym.
(dowód:
wywiad kuratora k.190-192)
Oskarżony mieszkał z rodzicami i musiał się liczyć z ograniczeniami wynikającymi z braku swobody organizowania
życia towarzyskiego, w związku z czym chętnie odwiedzał K. W., który miał do dyspozycji wynajmowane przez siebie
mieszkanie.
W dniu 25.08.2017 r. K. W. zgodził się spędzić wieczór w towarzystwie (...). Koledzy spędzali czas na wspólnym
spożywaniu piwa, przy czym na propozycję oskarżonego, dołączyli do imprezy G. K. (1) i jego koleżanka N. S., z tym
że oboje opuścili lokal około godz. 2-ej w nocy.
(dowody:
zeznania świadków:
K. W. k.3-5, k.112-113, k.239-242;
G. K. (1) k.169-170, k.263-264;
N. S. k.182-183, k.262-263;
wyjaśnienia oskarżonego k.123-124, k.125-127, k.234-237).
W późnych godzinach nocnych P. R. wyszedł z inicjatywą dokupienia jeszcze kilku butelek piwa. Podczas rozmowy
pokrzywdzony wytknął swojemu gościowi, że podczas jednego z wcześniejszych spotkań uszkodził mu modem.
Oskarżony dodatkowo zdenerwował się faktem, że nie mógł znaleźć swojego telefonu i obwiniał za ten stan K. W..
W przypływie złości P. R. zaczął bić pięściami i kopać nogami swojego kolegę. Po chwili napastnik uspokoił się i
obaj położyli się spać. Nad ranem pokrzywdzony zaczął odczuwać silne dolegliwości bólowe okolic brzucha i klatki
piersiowej, o czym poinformował P. R.. Ze względu na pogarszający się stan zdrowia, pokrzywdzony zdecydował się
skorzystać z telefonu oskarżonego, by wezwać karetkę pogotowia ratunkowego – w tym czasie K. W. nie dysponował
aparatem telefonicznym.
(dowody:
zeznania K. W. k.3-5, k.112-113, k.239-242;
częściowo wyjaśnienia oskarżonego k.123-124, k.125-127,
k.234-237;
dokumenty przesłane przez (...)
Ratunkowego w postaci zlecenia wyjazdu
zespołu ratownictwa medycznego i nagranie rozmowy
z dyspozytorką k.247-249).
Po przewiezieniu do szpitala pokrzywdzony został poddany badaniom specjalistycznym, które wykazały krwiak
podtorebkowy śledziony z uszkodzeniem miąższu, a nadto stwierdzono u pacjenta drobne obrażenia zewnętrzne okolic
twarzy i szyi. Konieczne okazało się operacyjne usunięcie śledziony jako zabieg ratujący życie.
(dowody:
dokumentacja medyczna leczenia K. W.
k. 10-14, k.22-26, k.40-96;
opinia biegłego z zakresu chirurgii urazowej k.27-28,
k.279-281).
Oskarżony P. R. nie przyznał się do popełnienia zarzuconego mu czynu.
Podczas pierwszego przesłuchania w dniu 28.12.2017 r. (k.123-124), P. R. potwierdził większość okoliczności
podanych przez pokrzywdzonego, z tym że zaprzeczył by dopuścił się względem niego agresywnych poczynań. Według
twierdzeń oskarżonego, w dacie zdarzenia wybrał się z wizytą do K. W. i razem wypili kilka piw. Pamiętał, że w późnych
godzinach wieczornych skontaktowali się telefonicznie z G. K. (1) i zaproponowali mu wspólną imprezę, na co ten
wyraził zgodę, z tym że po upływie około 2 godzin opuścił ich towarzystwo. W trakcie imprezy oskarżony zasnął.
Wybudził go ze snu K. W., który skarżył się na ból brzucha. Oskarżony zatelefonował do swojej dziewczyny K. T., by
poprosić o radę w związku z zaistniałą sytuacją i ostatecznie doszli do wniosku, że ich kolega może mieć problemy
związane z niestrawnością. Po pewnym czasie zauważył, że pokrzywdzony „ledwo się ruszał” i zdecydował się wezwać
pogotowie. Pokrzywdzony został zabrany do szpitala. Oskarżony później telefonował do niego, jednak ten nie odebrał
połączenia. Nie jest prawdą, by skrzywdził K. W., w szczególności nie polegają na prawdzie zarzuty, że pobił go, a
wcześniej jeszcze dokonał uszkodzenia jego mienia.
Na posiedzeniu w przedmiocie zastosowania tymczasowego aresztowania (k.125-127), P. R. nawiązał do wersji podanej
podczas wcześniejszego przesłuchania. Nie potrafił wyjaśnić okoliczności powstania u pokrzywdzonego obrażeń ciała,
przy czym zasugerował, że mógł się przewrócić, bo „lubił się przewracać jak pił”.
Na rozprawie (k.234-237) oskarżony w zasadniczej części potwierdził okoliczności podane w śledztwie, z tym że
dodatkowo ujawnił obecność dziewczyny G. K. (1) w spotkaniu towarzyskim, które miało miejsce w dn. 25.08.2017
r. Twierdził, że pokrzywdzony nie wiedział z jakiego powodu odczuwał dolegliwości bólowe brzucha. Przyznał, że
w późniejszym czasie nie podtrzymywał znajomości z K. W., przy czym nie potrafił podać przyczyny zaprzestania
kontaktów. Oskarżony nie zdecydował się też wyjaśnić powodu zaniechania odwiedzin kolegi podczas jego pobytu w
szpitalu. Nie umiał odnieść się do rozbieżności w wyjaśnieniach odnośnie udziału w ostatnim spotkaniu N. S.. Mimo,
iż nie czuł się pijany, postanowił przenocować w mieszkaniu K. W.. Twierdził, że wcześniej nie było poważniejszych
nieporozumień z pokrzywdzonym i nie jest prawdą, by wyrządził mu jakąś krzywdę.
Pierwsze przesłuchanie K. W. zostało przeprowadzone dopiero w dniu 16.09.2017 r. (k.6-7). Z jego zeznań wynikało,
że w dacie zdarzenia spotkał oskarżonego na ulicy i ten zaproponował by wspólnie wypili piwo. Zdarzało się już
wcześniej, że R. przychodził do jego mieszkania w zamiarze spożycia alkoholu, a nawet kilka razy został u niego na
noc. Na zaproszenie oskarżonego dołączył do imprezy jego kolega o imieniu G., z tym że po niespełna 2 godzinach
opuścił mieszkanie. Po wypiciu zakupionych piw, R. chciał dokupić jeszcze kilka butelek, ale pokrzywdzony odradził
mu ten pomysł. Nieoczekiwanie oskarżony zaatakował go, zaczął bić go rękami, a potem jeszcze kopać po całym ciele.
W wyniku zadawanych urazów, pokrzywdzony upadł na ziemię, jednak gdy napastnik uspokoił się, wstał i wrócił do
swojego mieszkania. Oskarżony oznajmił, że nie będzie już go bił, po czym udał się za nim do pokoju i położył się
spać. Rano obudził go silny ból brzucha i klatki piersiowej, a ponieważ nie miał telefonu, zwrócił się do oskarżonego,
by użyczył mu komórki, by mógł skontaktować się ze swoją matką i wezwać pogotowie. W szpitalu okazało się, że
ma pękniętą śledzionę i konieczne było przeprowadzenie operacji. Wcześniej zdarzyła się sytuacja, gdy oskarżony
uszkodził jego modem do internetu.
Podczas kolejnej czynności z udziałem K. W., okazano mu dokumentację fotograficzną, w tym zdjęcie oskarżonego,
którego jednoznacznie wskazał jako sprawcę pobicia (k.103-104).
Kolejne zeznania pokrzywdzony złożył przed prokuratorem w dniu 27.12.2017 r. (k.112-113). Podany przez niego
przebieg zdarzenia nawiązywał do relacji podanej podczas pierwszego przesłuchania. Według jego twierdzeń,
oskarżony stał się agresywny, gdy nie poparł jego propozycji zakupu kolejnych butelek piwa i zaczął wypominać
wyrządzone przez niego w przeszłości szkody. W wyniku pobicia przez R., po kilku godzinach zaczął odczuwać silny ból
brzucha i zdecydował się wezwać pogotowie. Gdy rozmawiał z dyspozytorką, oskarżony czynił uwagi by nie ujawniać
jego udziału w zaistniałym incydencie.
Przed Sądem (k.239-242) K. W. pozostał konsekwentny w swoich twierdzeniach, z tym że aktualnie upierał się
przy twierdzeniu, iż oskarżony pobił go w mieszkaniu, a nie na klatce schodowej. Wypytywany na tę okoliczność
przekonywał, że podczas wcześniejszych przesłuchań mógł w niewłaściwy sposób umiejscowić to zdarzenie, ale
właściwie najważniejsze dla niego było samo pobicie, a nie miejsce („Na zewnątrz na klatce to była tylko awantura,
ale jestem pewien, że pobicie było już w środku mieszkania, sam sobie tego nie zrobiłem”). W uzupełnieniu podał,
że już wcześniej oskarżony dopuścił się względem niego agresji, jednak wtedy nie zdecydował się złożyć na niego
doniesienia, a jedynie pożalił się swojej mamie. Relacjonując przebieg spotkania z oskarżonym ujawnił również, że po
wypiciu kilku piw, na propozycję R., dokupili jeszcze kilka butelek, przy czym sam nie miał już zamiaru ani ochoty
do kontynuowania imprezy. Pokrzywdzony doprecyzował, że dodatkowym powodem agresywnej reakcji oskarżonego
było zgubienie telefonu komórkowego i podejrzenie go o złośliwe schowanie tego przedmiotu – później telefon znalazł
i uspokoił swoje emocje. Przyznał, że mimo krzywd, które wyrządził mu oskarżony, nie umiał zerwać tej znajomości
m.in. z tego powodu, że musiałby zmienić miejsce zamieszkania, by uniknąć jego nachodzenia. Stanowczo stwierdził,
że sam uznał konieczność wezwania karetki pogotowia i nie jest prawdą, by oskarżony jako pierwszy wyszedł z taką
inicjatywą.
Przesłuchany w charakterze świadka G. K. (1) (k.169-170, k.263-264) i jego koleżanka N. S. (k.182-183, k.262-263)
potwierdzili wizytę w mieszkaniu oskarżonego w dniu 25.08.2017 r. Udali się do mieszkania K. W. około godz. 22.30
i uczestniczyli w imprezie do około godz. 2-ej w nocy. W ich obecności oskarżony i pokrzywdzony zachowywali
się spokojnie, nie było między nimi żadnych nieporozumień. Przesłuchani w postępowaniu przygotowawczym
uznali za stosowne wyrażenie własnych opinii odnośnie K. W. i P. R., przy czym pokrzywdzonego przedstawili
jako osobę nadużywającą alkoholu i agresywną, zaś u oskarżonego nie doszukali się złych cech. Wypytywani
przez Sąd, oboje przyznali, że utrzymują bliskie relacje z oskarżonym. Nie byli w stanie przekonująco uzasadnić
negatywnej opinii odnośnie K. W.. Zważywszy, że G. K. (1) – jak wynikało z jego depozycji – chętnie przebywał w
towarzystwie pokrzywdzonego, nie sposób uznać za wiarygodne krytyczne uwagi pod jego adresem. Z zeznań N. S. zaś
jednoznacznie wynikało, że jej krytyczne odniesienie do osoby pokrzywdzonego nie ma żadnego oparcia w osobistych
spostrzeżeniach, a jedynie wywodzi się z komentarzy jej chłopaka oraz oskarżonego.
Podobnie jak G. K. (1) i N. S., również świadek K. T. pozostaje w szczególnie bliskich relacjach z oskarżonym
(k.175-176, k.261-262). Z przyczyn nie znajdujących żadnego racjonalnego uzasadnienia, na prośbę P. R. miała udzielić
porady medycznej w związku z dolegliwościami bólowymi pokrzywdzonego. Trudno uznać za przekonujące wywody
oskarżonego, że (...) dziewczyna, nie posiadająca przeszklenia medycznego, posiadała wiedzę uprawniającą do
opiniowania dolegliwości zdrowotnych. Jeśli mieć na względzie zażyły charakter znajomości z oskarżonym, nie może
dziwić podjęta przez świadka próba wsparcia jego linii obrony, w szczególności zaś przedstawienie pokrzywdzonego
w negatywnym odniesieniu i jednocześnie eksponowanie pozytywnego postrzegania P. R.. Zważywszy, że świadek
nie stroniła od towarzystwa pokrzywdzonego mimo, że nie był jej kolegą, nie sposób uznać za wiarygodne krytyczne
odniesienie do jego osoby. Z zeznań K. T. wynikało, że oskarżony często i chętnie odwiedzał K. W., a zatem niewątpliwie
pozytywnie oceniał łączące ich relacje. Na uwagę zasługuje, że według twierdzeń świadka, to pokrzywdzony, a nie
P. R. widział potrzebę uzyskania pomocy zespołu pogotowia ratunkowego w związku z dolegliwościami, które – jak
wywodzi świadek - konsultowała w rozmowie telefonicznej z oskarżonym.
J. W. (k.99-100, k.148-149, k.275-277) potwierdziła, że przed wezwaniem pogotowia jej syn K. uprzedził ją
telefonicznie, że boli go brzuch i zostanie odwieziony karetką do szpitala. Zapamiętała, że połączenie było z telefonu
oskarżonego. Dopiero podczas kolejnej rozmowy telefonicznej już ze szpitala, K. odważył się powiedzieć, że został
pobity przez P. R.. W związku z zaistniałą sytuacją świadek zwolniła się z pracy i pojechała do szpitala, w którym
przebywał jej syn. Na miejscu okazało się, że jej dziecko przebywa na sali operacyjnej. Skontaktowała się telefonicznie
z matką oskarżonego i zrelacjonowała jej sprawę, a przy tym uprzedziła, iż nosi się z zamiarem złożenia doniesienia
na Policję. Według jej wiedzy, P. R. już wcześniej krzywdził jej syna, m.in. niszcząc jego mienie. Z rozmów z K.
wywnioskowała, że boi się oskarżonego i unika jego wizyt w swoim mieszkaniu. W przeszłości zdarzyła się sytuacja,
gdy udała się z wizytą do matki oskarżonego, by wyjaśnić sprawę pobicia swojego syna, jednak nie uzyskała żadnej
pomocy. Nigdy nie zdarzyło się, by A. R. wypowiadała negatywne uwagi pod adresem K..
W nawiązaniu do zeznań J. W. wymaga zwrócenia uwagi, że mimo uzasadnionych pretensji do oskarżonego z powodu
krzywd wyrządzonych jej synowi, nie przejawiała skłonności do eksponowania swojego negatywnego odniesienia do
jego osoby. W odróżnieniu do matki pokrzywdzonego, świadkowie pozostający w bliskich relacjach z oskarżonym
wykazali jednoznacznie krytyczne odniesienie do K. W. i tym samym starali się wesprzeć linię obrony P. R..
W realiach niniejszej sprawy, uzasadnione było przeprowadzenie dowodu z zeznań A. R. (k.161-162, k.265-266).
Uwagę Sądu zwróciło, że pierwsze przesłuchanie matki oskarżonego miało miejsce dopiero po upływie 5 miesięcy od
zdarzenia, a protokół z tej czynności wskazuje na mało wnikliwe potraktowanie sprawy. Mając świadomość zarzutu
stawianego jej synowi, świadek ograniczyła swoje zeznania do przytoczenia uwag przedstawiających pokrzywdzonego
w niekorzystnym świetle. Ponownie przesłuchiwana na rozprawie przyznała, że swoją opinię o K. W. opiera wyłącznie
na informacjach zasłyszanych od swojego syna i nie posiada własnych spostrzeżeń w tym przedmiocie. W depozycjach
świadka zwraca uwagę niespójność w ocenie relacji łączących oskarżonego z pokrzywdzonym – jeśli faktycznie P.
R. tak negatywnie oceniał K. W., to trudno zrozumieć powody dla których podtrzymywał tę znajomość, a wręcz
darzył go sympatią i zaufaniem o czym świadczy intensywność ich kontaktów i nocowanie w jego mieszkaniu. Swoistą
wymowę ma fakt, że mimo przyjmowania wizyt oskarżonego, K. W. nie zabiegał o zapraszanie go do mieszkania
rodziny R.. Szczegółowo wypytywana świadek przyznała, że przed zdarzeniem z sierpnia 2017 r. zaistniała sytuacja,
gdy K. W. został pobity przez nieznane mu osoby – matka pokrzywdzonego złożyła im wizytę by ustalić z oskarżonym
okoliczności tego incydentu. Po pobiciu, o które oskarżony został jej syn, matka pokrzywdzonego poinformowała ją,
że „załatwi P.”.
Uważna analiza zeznań wskazuje na skłonność A. R. do wsparcia linii obrony oskarżonego i zdyskredytowania
wiarygodności pokrzywdzonego poprzez przedstawienie jego osoby w niekorzystnym świetle. W ocenie Sądu
nie ulega wątpliwości, iż faktycznie zarówno P. R., jak i jego matka, nie mieli powodów do krytycznej oceny
pokrzywdzonego. Oskarżony często i chętnie spędzał czas w mieszkaniu K. W., a wręcz wykorzystywał te sytuacje do
wymuszania noclegów – oskarżony nie mógł swobodnie urządzać imprez w swoim mieszkaniu ze względu na wspólne
zamieszkiwanie z rodzicami. Gdyby faktycznie matka pokrzywdzonego zapowiedziała, że „załatwi” oskarżonego,
niewątpliwie A. R. starałaby się odnieść do tak sformułowanej uwagi i podjąć stosowne do sytuacji czynności, w
szczególności poinformować o tym fakcie Policję. Pokrzywdzonego stać było na wynajęcie samodzielnego mieszkania
i mógł liczyć na pomoc swojej matki, a zatem nie znajduje żadnego uzasadnienia zarzut A. R. o rzekomej jego
niezaradności i przyjmowaniu wsparcia w postaci żywności dostarczanej mu przez oskarżonego – faktem jest, że
rodzice oskarżonego zarabiają poniżej średniej krajowej (k.190) i oprócz oskarżonego mają jeszcze na utrzymaniu
córkę, a zatem nie wydaje się, by chcieli udzielić pomocy finansowej K. W. – tym bardziej jeśli, według twierdzeń A.
R., mieli krytyczne do niego odniesienie.
Kierując się potrzebą wszechstronnego wyjaśnienia okoliczności sprawy, Sąd uzupełnił postępowanie dowodowe o
zeznania funkcjonariuszy Policji M. M. (k.272), M. S. (1) (k.273-274) i M. J. (k.274).
M. S. (1) i M. J. w ramach obowiązków służbowych zebrali wstępne informacje odnośnie stanu zdrowia
pokrzywdzonego w związku z obrażeniami odniesionymi w dniu 25.08.2017 r., przy czym nie mieli możliwości
poczynienia miarodajnych ustaleń w tym przedmiocie ze względu na brak potwierdzonej badaniami opinii lekarskiej.
Przesłuchiwani na rozprawie, nie byli w stanie przypomnieć sobie szczegółów wykonywanych czynności, z tym że M.
S. (1) zachował w pamięci nazwisko pokrzywdzonego kojarząc jego osobę z (...) interwencjami, które przeprowadził w
jego miejscu zamieszkania w związku ze zgłoszeniami zakłócenia ciszy nocnej, przy czym stanowczo zastrzegł, iż nie
zastał sytuacji świadczących o libacjach alkoholowych.
M. M. przeprowadził z pokrzywdzonym rozmowę odnośnie okoliczności doznania obrażeń ciała, przy czym nie
sporządził protokołu z tej czynności, a jedynie notatkę urzędową. Zeznając przed Sądem nie był w stanie odtworzyć
w pamięci przebiegu rozpytania, w szczególności odnieść się do kondycji K. W. i sposobu relacjonowania przez
niego przebiegu zdarzenia. Z zeznań świadka wynikało, że starał się opisać przebieg tej czynności z zachowaniem
staranności, jednak nie posiadał rozeznania czy stan zdrowia pokrzywdzonego umożliwia mu rzetelne zrelacjonowanie
okoliczności zajścia. Jego spotkanie z K. W. miało miejsce w dniu 27.08.2017 r., tj. następnego dnia po zabiegu
operacyjnym. Uważna analiza treści notatki sporządzonej przez M. M. (k.2) nasuwa wątpliwości odnośnie kondycji
pokrzywdzonego i zdolności formułowania czytelnych wypowiedzi. Faktem jest, że zapewne również M. M. miał
wątpliwości odnośnie zdolności pokrzywdzonego do złożenia precyzyjnych zeznań, jeśli odstąpił od sporządzenia
protokołu.
Zeznania G. K. (2) (k.153-154) i M. S. (2) (k.158-159) nie wniosły do sprawy istotnych treści.
W wyniku pobicia przez oskarżonego, K. W. doznał ciężkiego uszczerbku na zdrowiu w postaci choroby realnie
zagrażającej życiu w rozumieniu art. 156 § 1 pkt 2 kk, w szczególności urazu jamy brzusznej z pęknięciem śledziony i
krwotokiem wewnętrznym i urazu stłuczeniowego głowy (dowód: dokumentacja medyczna k.10-14, k.22-26, k.40-96;
opinia biegłego z zakresu chirurgii urazowej k.27-28, k.279-281).
Według twierdzeń K. W., którym Sąd dał wiarę, zdarzenie miało miejsce po opuszczeniu jego mieszkania przez G. K.
(1) i N. S., a zatem już po północy. We wczesnych godzinach rannych pokrzywdzony obudził się z silnym bólem brzucha
i klatki piersiowej, przy czym wezwał karetkę pogotowia ratunkowego o godz. 10.41, a następnie po przewiezieniu na
(...) miał wykonane badania i o godz. 15.30 rozpoczęła się operacja ratująca mu życie.
Według biegłego D. K., stan pokrzywdzonego w chwili zabiegu operacyjnego był ciężki, przy czym bezpośrednim
zagrożeniem jego życia był krwotok wewnętrzny spowodowany pęknięciem miąższu śledziony. Tego rodzaju obrażenia
najczęściej powstają w wyniku pobicia, natomiast rzadko występują przypadki pęknięcia śledziony w wyniku upadku,
przy czym w takich sytuacjach musiałoby nastąpić silne uderzenie w podłoże twarde i nierówne. Po otwarciu jamy
brzusznej stwierdzono u pacjenta obecność krwi w ilości (...) ml oraz skrzepów. Proces krwawienia mógł trwać od co
najmniej 4 godzin do maksymalnie 19 godzin, a zatem pokrzywdzony doznał urazu w przedziale czasowym od godz.
20.30 poprzedniego dnia do godz. 11.30 w dniu przyjęcia do szpitala. Mając na uwadze relacje K. W. i P. R., uprawniony
jest wniosek, że pokrzywdzony doznał urazu w okresie czasu gdy przebywał z oskarżonym. Istotne znaczenie ma fakt,
że oprócz obrażeń jamy brzusznej, pokrzywdzony miał również świeże obrażenia zewnętrzne w postaci otarć szyi,
żuchwy i okolicy lewego obojczyka, które zaistniały w przedziale czasowym 6-12 godzin licząc do daty ich ujawnienia
przez pielęgniarkę podczas przyjęcia pacjenta na oddział chirurgii, co miało miejsce o godz. 14.17. Na uwagę zasługuje,
że zarówno G. K. (1) jak i N. S. – mimo bliskich relacji z oskarżonym – nie podali by pokrzywdzony miał jakiekolwiek
obrażenia ciała, a przecież otarcia szyi i żuchwy były widoczne i mogły być z łatwością zauważone przez drugą osobę.
W realiach niniejszej sprawy uprawnione staje się wnioskowanie, że obrażenia zewnętrzne okolic szyi i twarzy oraz
obrażenia jamy brzusznej zaistniały w tym samym czasie, co dodatkowo przydaje waloru wiarygodność depozycjom
pokrzywdzonego.
Pokrzywdzony nie miał własnego telefonu, stąd musiał skorzystać z aparatu P. R., by poinformować matkę o
odczuwanych dolegliwościach, a następnie wezwać karetkę. Rozmowy telefoniczne były prowadzone w obecności
oskarżonego, stąd nie może dziwić powściągliwość pokrzywdzonego w ujawnieniu okoliczności zaistnienia obrażeń
skutkujących pogorszeniem zdrowia. Uwagę Sądu zwróciło, że mimo braku informacji o pobiciu, dyspozytorka
centrum ratownictwa dostrzegła w wypowiedziach pokrzywdzonego sygnały mogące świadczyć o zaistnieniu
przestępstwa i z tego powodu nie tylko wysłała pomoc medyczną, ale również zgłosiła sprawę Policji (nagranie
rozmowy k.247-249).
Wymaga stanowczego podkreślenia, że już po uwolnieniu się od towarzystwa (...), pokrzywdzony konsekwentnie
wskazywał sprawcę pobicia. Nawet jeśli jego zeznania zawierają pewne nieścisłości, to jednak nieuprawnione byłoby
zdyskredytowanie ich wiarygodności. Podczas przesłuchania pokrzywdzonego, Sąd miał okazję przekonać się, że ma
pewne problemy z werbalizacją i przekazem informacji, wymaga cierpliwego i uważnego wysłuchania. Faktem jest, że
szczegóły istotne dla Sądu, nie muszą mieć istotnego znaczenia dla osoby przesłuchiwanej, a nawet dla prokuratora czy
funkcjonariusza Policji wykonujących tego rodzaju czynności. Niewątpliwie w ocenie K. W. istotne było to, że został
pobity i starał się skupić relację na okolicznościach zdarzenia i osobie sprawcy, natomiast mógł w swoim odczuciu
uznać za mniej istotne jakieś epizodyczne kwestie, jak dokupienie kilku butelek piwa czy miejsca poszczególnych faz
awantury z oskarżonym. Należy przy tym mieć również w polu widzenia fakt, że w czasie zajścia był znacznie pod
wpływem alkoholu i już z tego powodu mógł mieć obniżoną zdolność zapamiętywania szczegółów.
Zwraca uwagę także zachowanie oskarżonego, który po zdarzeniu zaistniałym w nocy (...) r. całkowicie zerwał kontakt
z K. W. mimo, iż wcześniej nadużywał wręcz jego gościnności. Oskarżony wiedział, że K. W. nie posiada telefonu, a
zatem należy ocenić jakoś kłamliwe jego zapewnienia, iż podejmował próby telefonicznego skontaktowania się z nim.
Czyn P. R. polegał na biciu i kopaniu K. W., a skutkiem jego agresywnych poczynań był ciężki uszczerbek na
zdrowiu pokrzywdzonego w postaci choroby realnie zagrażającej życiu. Mając na względzie ustalony stan faktyczny,
uzasadnione było zakwalifikowanie postępku oskarżonego według art. 156 § 1 pkt 2 kk.
Oskarżony ma (...) lat, nie pracuje i nie uczy się, nie ma innych osób na utrzymaniu, nie był dotychczas karany. Z
ustaleń kuratora wynika, że w 2016 r. był ukarany grzywną za zakłócanie ciszy nocnej, a w latach 2013-2017 był
objęty nadzorem kuratora z powodu problemów wychowawczych, w szczególności wagarowania, spożywania alkoholu
i marihuany (wywiad kuratora k.190-192).
Mając na uwadze okoliczności popełnienia i skutki czynu przypisanego oskarżonemu, a także jego dotychczasowy
naganny tryb życia oraz postawę w toku postępowania, w szczególności brak skruchy z powodu agresywnego
zachowania, postępek P. R. zasługiwał na zdecydowanie krytyczną ocenę. Zważywszy jednak na jego młody wiek i
dotychczasową niekaralność, Sąd zdecydował o wymierzeniu kary w dolnej granicy ustawowego zagrożenia, albowiem
już sam fakt orzeczenia kary izolacyjnej powinien uświadomić mu naganność tego rodzaju zachowań i stanowić
przestrogę przed powrotem na drogę przestępstwa.
Oskarżony jest zdolny do wykonywania pracy zarobkowej i nawet jeśli nie wykazuje zainteresowania w poszukiwaniu
stałej pracy, to jednak winien bardziej zmotywować się do przyjęcia na siebie odpowiedzialności za podejmowane
decyzje i wdrożyć się do poszanowania zasad porządku prawnego i współżycia społecznego. Skupienie uwagi na
poszukiwaniu pracy niewątpliwie przyczyni się do zmiany trybu życia i ograniczenia spożywania alkoholu oraz
środków odurzających. W ocenie Sądu, oskarżony ma warunki do zarobienia kwoty pozwalającej uiścić przynajmniej
część wydatków postępowania.