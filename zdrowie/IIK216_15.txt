Sygn. akt : II K 216/15
Ds 1490/13
WYROK
W IMIENIU RZECZYPOSPOLITEJ POLSKIEJ
Dnia: 29 lutego 2016r.
Sąd Rejonowy w Brzesku w Wydziale II Karnym w składzie :
Przewodniczący : SSR Monika Wojtas-Zaleśna
Protokolant : st.sekr.sądowy Edyta Jaroszek
Prokurator Prokuratury Rejonowej w Brzesku: A. P.
Po rozpoznaniu w dniach: 29/06/2015r, 11/01/2016r, 15/01/2016r, 29/02/2016r.
sprawy oskarżonego:
K. M.
s. A. i J.
ur. (...) w K.
oskarżonego o to , że :
W okresie pomiędzy nieustalonym dniem kwietnia 2012 roku, a dniem 18 maja 2012 roku w B. oraz w miejscowości
G. woj. (...) będąc jako właściciel firmy Zakład (...) osobą odpowiedzialną za konserwację i bieżące naprawy podestu
ruchomego P-100 własności firmy (...) z siedzibą w B. i posiadając stosowną wiedzę techniczną, zarówno wykonując
jak i bezpośrednio nadzorując prace związane z naprawą w/w urządzenia, pomimo ujawnienia w nim prowizorycznego
i wykonanego niezgodnie z zaleceniami producenta zawartymi w dokumencie (...) otworu przelotowego przez
tłoczysko z czopem wahliwym wraz z zamocowaną w nim śrubą, nie zgłosił tego faktu do Urzędu Dozoru Technicznego
jak też nie wymienił naprawianych elementów tj. tłoczyska i czopu wahliwego lub całego siłownika na nowe,
lecz dopuścił do ponownego połączenia przewierconego tłoczyska z czopem wahliwym, dodatkowego zespawania
tych elementów, umieszczenia w wykonanym otworze śruby oraz zamontowania tak naprawionego siłownika w
podeście ruchomym P-100, przez co naraził M. M. (1) i E. W. (1) wykonujących w dniu 18 maja 2012 roku w
B. prace na przedmiotowym urządzeniu na bezpośrednie niebezpieczeństwo doznania ciężkiego uszczerbku na
zdrowiu wynikające z rozłączenia tłoczyska z czopem wahliwym i upadku kosza podestu ruchomego, w którym się
znajdowali w/w pokrzywdzeni na betonowe podłoże z wysokości 6 metrów i przez co nieumyślnie spowodował u
nich obrażenia ciała w postaci: stłuczenia kręgosłupa piersiowego i lędźwiowo-krzyżowego u M. M. (1) oraz urazu
klatki piersiowej, złamania żeber VII-X po stronie prawej, prawostronnej odmy opłucnej i krwiaka opłucnej prawej,
złamania wieloodłamowego prawej kości pięty u E. W. (1), które to obrażenia naruszyły czynności narządów ciała obu
pokrzywdzonych na czas przekraczający dni siedem
tj. o przest. z art. 160 § 1 kk i art. 157 § 1 i 3 kk w zw. z art. 11 § 2 kk
I. uznaje oskarżonego K. M. za winnego tego, że w okresie pomiędzy nieustalonym dniem kwietnia 2012 roku,
a dniem 18 maja 2012 roku w B. oraz w miejscowości G. woj. (...) będąc jako właściciel firmy Zakład (...) osobą
odpowiedzialną za konserwację i bieżące naprawy podestu ruchomego P-100 własności firmy (...) z siedzibą w B. i
posiadając stosowną wiedzę techniczną, zarówno wykonując jak i bezpośrednio nadzorując prace związane z naprawą
w/w urządzenia, pomimo ujawnienia w nim prowizorycznego i wykonanego niezgodnie z zaleceniami producenta
zawartymi w dokumencie (...) otworu przelotowego przez tłoczysko z końcówką tłoczyska wraz z zamocowaną w
nim śrubą, nie wymienił naprawianych elementów tj. tłoczyska i końcówki tłoczyska lub całego siłownika na nowe,
lecz dokonał ponownego połączenia tłoczyska z końcówką tłoczyska, które to połączenie dodatkowo zespawano i
umieszczono w wykonanych otworach śrubę oraz zamontowano tak naprawiony siłownik w podeście ruchomym
P-100, przez co naraził M. M. (1) i E. W. (1) wykonujących w dniu 18 maja 2012 roku w B. prace na przedmiotowym
urządzeniu na bezpośrednie niebezpieczeństwo doznania ciężkiego uszczerbku na zdrowiu wynikające z rozłączenia
tłoczyska z końcówką tłoczyska i upadku kosza podestu ruchomego, w którym się znajdowali w/w pokrzywdzeni
na betonowe podłoże z wysokości 6 metrów i przez co nieumyślnie spowodował u nich obrażenia ciała w postaci:
stłuczenia kręgosłupa piersiowego i lędźwiowo-krzyżowego u M. M. (1) oraz urazu klatki piersiowej, złamania żeber
VII-X po stronie prawej, prawostronnej odmy opłucnej i krwiaka opłucnej prawej, złamania wieloodłamowego
prawej kości pięty u E. W. (1), które to obrażenia naruszyły czynności narządów ciała obu pokrzywdzonych na czas
przekraczający dni siedem tj. popełnienia przest. z art. 160 § 1 kk i art. 157 § 1 i 3 kk w zw. z art. 11 § 2 kk i za to na
mocy art.160 § 1 kk w zw. z art. 11 § 3 kk wymierza mu karę 8 (ośmiu) miesięcy pozbawienia wolności,
II. na mocy art. 69 § 1 i 2 kk, art. 70 § 1 kk w zw. z art. 4 § 1 kk w brzmieniu przepisów przed dniem 01.07.2015r,
warunkowo zawiesza wykonanie orzeczonej kary pozbawienia wolności na okres próby wynoszący 2 (dwa) lata,
III. na mocy art. 627 kpk zasądza od oskarżonego na rzecz Skarbu Państwa koszty postępowania w kwocie 6.108,56
złotych (sześć tysięcy sto osiem złotych 56/100).
Sygn. akt II K 216/15
UZASADNIENIE
wyroku z dnia 29 lutego 2016r.
Sąd ustalił następujący stan faktyczny:
Podnośnik ruchomy typu P-100, o numerze fabrycznym (...), wyprodukowała firma (...) z K. w 1991roku. Został
zakupiony przez firmę (...) z B., która w 2005 roku umieściła go na samochodzie m-ki M. (...). Udźwig podnośnika
wynosił 200 kg. , był on używany dla celów firmy, a także wynajmowany .
( Dowód: zeznania F. M. k. 12, 184-185, 194-195, 220- 221 , 309-310
- poświadczenie k. 14
- obliczenie stateczności podestu ruchomego P-100 k. 181 )
Oskarżony K. M. jest od dłuższego czasu właścicielem – Zakładu (...) z siedzibą w G.. W maju 2010 roku serwis
podnośnika firma (...) zleciła firmie oskarżonego. W ramach umowy dokonywano comiesięcznych przeglądów
podnośnika ruchomego P-100 , po kontroli był dokonywany stosowny wpisu do zeszytu konserwacji. K. M. był również
obecny przy badaniach okresowych podnośnika, dokonywanych przez Urząd Dozoru Technicznego Oddział w K.,
które odbywały się raz do roku. Miał obowiązek zawiadomienia UDT o wszelkich zmianach, modernizacjach, jak też
naprawach czy zmianach w podnośniku niezgodnych z dokumentacją . W przypadku zauważenia usterki w działaniu
podestu jej operatorzy mówili o tym kierownikowi- F. M., który zgłaszał o zaistniałym problemie oskarżonemu. Firma
(...) we własnym zakresie nie wykonywała napraw . Oskarżony dysponował całą dokumentacją techniczno-ruchową
podnośnika.
( Dowód: - wyjaśnienia K. M. k. 237-238 , 300-301
- zeznania F. M. k. 12, 184-185, 194-195, 220-221, 309-310
- zeznania M. C. (1) k. 35-36, 191-192, 225 , 310-311
- zeznania W. M. k. 124 , 311-313
- zeszyt konserwacji k.13
- dokumentacja techniczno-ruchowa ( (...)) podnośnika montażowego k. 141-180 )
W dniu 1 lipca 2011roku badania okresowe przeprowadził inspektor Urzędu Dozoru Technicznego. Sprawdzenie
urządzenia miało miejsce w B., w siedzibie firmy (...), odbyło się w obecności K. M.. Termin następnego badania
okresowego wyznaczono na lipiec 2012 roku. Prezes UDT wydał decyzję zezwalającą na eksploatację urządzenia, do
31 lipca 2012roku, ustalając dla urządzenia formę dozoru pełnego. Decyzję tę odebrał oskarżony, jako konserwujący
urządzenie.
( Dowód: - protokół badania okresowego UDT z dn. 1.07.2011r. k. 15
- decyzja prezesa UDT z dn. 1.07.2011r. k. 15
- zeznania J. K. k. 198 , 321-322 )
W kwietniu 2012 roku, W. M. zgłosił F. M. usterkę w podnośniku. Oskarżony wysłał swoich pracowników do
siedziby firmy (...), którzy dokonali demontażu siłownika i zabrali go do zakładu oskarżonego. Stwierdzono wówczas
istnienie prowizorycznego i wykonanego niezgodnie z zaleceniami producenta, zawartymi w dokumencie (...),
otworu przelotowy przez gwintowane zakończenie tłoczyska , z zamocowaną śrubą zabezpieczającą. Wspólnie z
pracownikiem A. T. oskarżony ustalił sposób naprawy gwintowego połączenia tłoczyska z końcówką tłoczyska KT2 .
Założono dodatkową śrubę, pokryto połączenie gwintowe substancją zabezpieczającą przed odkręcaniem, wykonano
dwupunktowe spawy zabezpieczające. Oskarżony nie zgłosił do Urzędu Dozoru Technicznego stwierdzonych
niezgodności z dokumentacją techniczną, jak też nie wymienił naprawianych elementów tj. tłoczyska i końcówki
tłoczyska lub całego siłownika na nowy. Większość prac naprawczych wykonał A. T..
( Dowód: - częściowo wyjaśnienia oskarżonego K. M. k. 237-238, 300-301,
- zeznania W. M. k. 124 , 311-313,
- zeznania A. T. k. 186-187, 332-333,
- zeznania Z. Ż. k. 188-189 , 333 )
W maju 2012 roku podest został wypożyczony Agencji (...) . M. M. (1) był zatrudniony w firmie (...) na stanowisku
ślusarz-montażysta, natomiast E. W. (1) współpracował z tą firmą. Zlecenie na montaż reklamy na budynku I. agencja
zawarła bezpośrednio z E. W. (1) .
( Dowód: - protokół oględzin miejsca k. 6,
- zeznania E. W. (1) k. 8-9, 38, 125 , 306-307, 482-483,
- zeznania M. M. (1) k. 18-19, 131 , 307-308, 482,
- umowa o pracę k. 21 )
M. M. (1) odbył szkolenie w zakresie bezpieczeństwa i higieny pracy dla pracowników na stanowiskach robotniczych, w
dniu 8 lipca 2009 roku uzyskał zaświadczenie lekarskie o braku przeciwwskazań zdrowotnych do pracy na stanowisku
ślusarz-montażysta – praca na wysokości.
( Dowód :- zaświadczenie k. 22,
- karta szkolenia M. M. z dn.30.06.2009r. k. 23 ,
- zaświadczenie lekarskie M. M. k. 24 )
E. W. (1) ukończył instruktaż w ramach szkolenia wstępnego w zakresie bezpieczeństwa i higieny pracy i wykonywania
czynności związanych z montażem reklam. Posiadał ponadto zaświadczenie lekarskie o możliwości pracy na wysokości
do 3 m.
( Dowód:- umowa zlecenia E. W. z dn. 16.05.2012r k. 27, 49 ,
- zaświadczenie lekarskie k.29- zaświadczenie o ukończeniu instruktażu k. 28 )
R. G., M. M. (1) i E. W. (1) przyjechali do B. w dniu 17 maja 2012 roku. Tego dnia wykonali część pracy, korzystali z
podestu ruchomego P-100 należącego do firmy (...), który obsługiwał operator urządzenia- M. C. (1).
( Dowód :- zeznania M. C. (1) k. 35-36, 191-192, 225 , 310-31
- zeznania E. W. (1) k. 8-9, 38, 125, 306-307, 482-483
- zeznania M. M. (1) k. 18-19, 131 , 307-308, 482 )
Żaden z pokrzywdzonych nie posiadał zaświadczenia kwalifikacyjnego do obsługi podestów ruchomych.
(Dowód : - zeznania E. W. (1) k. 8-9, 38, 125, 306-307, 482-483,
- zeznania M. M. (1) k. 18-19, 131 , 307-308, 482 )
W dniu 18 maja 2012 roku przystąpiono do wykonania dalszego prac. Podest obsługiwał wówczas operator M. C. (1).
M. M. (1) i E. W. (1) weszli do kosza, urządzeniem sterował E. W. (1). Po zamontowaniu części reklamy, pokrzywdzeni
chcieli zjechać na dół, aby zabrać kolejny fragment . W trakcie opuszczania kosza doszło do rozłączenia tłoczyska
z końcówka tłoczyska siłownika. Po zerwaniu połączenia, kosz wraz z pokrzywdzonymi spadł z wysokości około 6
metrów, na betonowe podłoże.
( Dowód: - zeznania E. W. (1) k. 8-9, 38, 125, 306-307, 482-483,
- zeznania M. M. (1) k. 18-19, 131 , k. 307-308, 482,
- zeznania M. C. (1) k. 35-36, 191-192, 225 , 310-311,
- protokół oględzin miejsca k. 6 ,
- zaświadczenie UDT uprawniające do obsługi dźwignic na nazwisko M. C. k. 37,
- karta wypadku k. 39-40 ,
- protokół nr (...)r. ustalenia okoliczności i przyczyn wypadku przy pracy k. 72-76 ,
- oświadczenie o zapoznaniu się instrukcją BHP przy obsłudze podnośnika samochodowego k. 85-86 ,
- dokumentacja fotograficzna )
Pokrzywdzeni w wyniku wypadku doznali obrażeń ciała – M. M. (1) w postaci: stłuczenia kręgosłupa piersiowego
i lędźwiowo-krzyżowego, natomiast E. W. (1) w postaci: urazu klatki piersiowej, złamania żeber VII-X po stronie
prawej, prawostronnej odmy opłucnej i krwiaka opłucnej prawej, złamania wieloodłamowego prawej kości pięty,
które to obrażenia naruszyły czynności narządów ciała obu pokrzywdzonych na czas przekraczający dni siedem. W
opinii biegłego M. M. (1) w wyniku wypadku był narażony na bezpośrednie niebezpieczeństwo wystąpienia ciężkiego
uszczerbku na zdrowiu, natomiast E. W. (1) – na bezpośrednie niebezpieczeństwo utraty życia.
(Dowód: - karty leczenia szpitalnego M. M. i dokumentacja k. 30 ,90,133-138,
- opinia biegłego lek. med. J. P. k. 31-32,
- karta leczenia szpitalnego E. W. wraz z dokumentacją medyczną k. 41-43,127-130 )
Badaniom w (...) Laboratorium (...) w P. poddano połączenie gwintowe. Stwierdzono, że zarys gwintu łączącego
tłoczysko z końcówką tłoczyska w obu elementach jest niepełny i nosi wyraźne ślady ubytku materiału po
zerwaniu gwintu. Podczas wykręcania końcówki tłoczyska stwierdzono znaczne luzy w połączeniu gwintowym, liczba
współpracujących zwojów gwintu wynosiła 19, na tłoczysku oraz końcówce tłoczyska stwierdzono rozerwane dwie
spoiny, wykonane w celu połączenia nierozłącznego . W elemencie gwintowym tłoczyska siłownika stwierdzono
otwór, który nie występuje na rysunku konstrukcyjnym , na powierzchni gwintu tłoczyska jest zagłębienie, które
może być efektem zastosowania obróbki skrawaniem (nawiercenie, wyfrezowanie) celem kształtowego utwierdzenia
wkrętu zabezpieczającego przed odkręceniem badanych elementów, podczas gdy rysunek konstrukcyjny siłownika
nie przewiduje takiego rozwiązania. Ponadto czop wahliwy do mocowania tłoczyska do kolumny obrotowej posiada
otwór przelotowy, niegwintowany, wykonany niezgodnie z rysunkiem konstrukcyjnym.
( Dowód: - sprawozdanie z badań wraz z dokumentacją fotograficzną k. 61-71 ,
- zeznania świadka K. R. k. 199-200 ,320-321 )
Prezes Urzędu Dozoru (...) wydał w dniu 6 czerwca 2012 roku decyzję o wstrzymaniu eksploatacji urządzenia ze
wskazaniem, że dalsza eksploatacja urządzenia stwarza zagrożenie dla życia lub zdrowia ludzkiego oraz mienia i
środowiska.
( Dowód: - decyzja prezesa UDT k. 222 )
Po wypadku urządzenie zostało naprawione przez firmę oskarżonego , wymieniono siłownik na nowy, a następnie
zostało zbyte przez właściciela.
( Dowód: - zeznania F. M. k. 12, 184-185, 194-195, 220-221, 309-310)
Postępowanie naprawcze przeprowadzone w 2012 roku polegające na założeniu dodatkowej śruby w otworach,
pokryciu gwintu klejem, wykonaniu dwóch punktowych spoin miedzy tłoczyskiem, a końcówką tłoczyska było
niezgodne z dokumentacją konstrukcyjną, P. to samo w sobie nie było jednak przyczyną zaistniałego zdarzenia.
Powyższe działania nie zwiększały nośności złącza, zwłaszcza że tłoczysko wykonane było ze stali nie nadającej się do
spawania w zwykłych warunkach. Doszło do luzowania się połączenia tłoczyska z końcówka tłoczyska KT2 oraz zużycia
korozyjnego gwintu. Luz ulegał stopniowemu powiększaniu i zerwaniu. Gwint był osłabiony procesem korozyjnym,
zużyty.
( Dowód: opinia biegłego J. S. k-589-605, 630-633 )
Oskarżony K. M. był karany ( dowód: zapytanie o karalność k-244-245, odpis wyroku k-485 ), ma 59 lat, posiada
wykształcenie wyższe, jest inżynierem elektrykiem, prowadzi własną działalność gospodarczą, uzyskując z tego tytułu
dochody w wysokości 5 000 zł miesięcznie, jest rozwiedziony, nie ma nikogo na utrzymaniu, posiada nieruchomości:
o powierzchni 0,37 ha (0,5 ha przeliczeniowego), domu o powierzchni 160m2, współwłaścicielem nieruchomości w m.
G. o powierzchni 300 m2, jest właścicielem samochodów m-ki O. (...) i F. (...).( dowód: wyj. osk. k-237, zaświadczenie
k-240).
K. M. słuchany w toku postępowania przygotowawczego przyznał się do winy. Wyjaśniał, że od kilku lat współpracuje
z firmą (...). Wskazał, że w tej branży pracuje od 30 lat, zna dobrze urządzenie w postaci podestu ruchomego P-100,
wszelkich napraw i konserwacji tego urządzenia dokonywał z myślą o prawidłowym późniejszym jego działaniu,
zgodnie ze swoją wiedzą i doświadczeniem. Wyjaśniał, że w czasie naprawy siłownika dokładnie sprawdzał jakość
gwintu i według jego oceny, był on w dobrym stanie i nadawał się do dalszej pracy. Wskazał, że profilaktycznie
zastosował dodatkowe zabezpieczenie, które powinno wzmocnić połączenie tłoczyska z czopem wahliwym w tym
siłowniku. Oświadczył, iż był przekonany, że połączenie, które naprawiała jego firma, nie powinno się rozłączyć.
Wskazał, że jako właściciel , poczuwa się do winy z uwagi na to, że to jego firma, jako ostatnia, dokonywała naprawy
części, która uległa awarii. Wyjaśniał, że jest mu przykro, iż osoby użytkujące podest, doznały obrażeń ciała.
W postępowaniu sądowym oskarżony zmienił swoje stanowisko i nie przyznał się do popełnienia zarzucanego
mu czynu. Wyjaśniał, że w kwietniu 2012 roku to „nie była to żadna naprawa”, urządzenie zastali rano w stanie
spoczynku, było ono rozkręcone, a wszystko wskazywało, że do rozkręcenia doszło bądź złośliwie, bądź od drgań w
czasie transportu, rozłączenie nie mogło nastąpić w czasie pracy urządzenia. Stwierdził, że jego zakład wykonywał
uszczelnienie tłoka podstawy podpory, w trakcie tych prac zdemontowano również siłownik. Po jego skręceniu
zostały zrobione próby na rozciąganie, nie było żadnych objawów luzów na gwincie. Uznano, że połączenie jest
w pełni sprawne. Dodatkowo została wsadzona zabezpieczającą śruba, która miała zabezpieczać tylko i wyłącznie
przed samoistnym rozkręceniem się połączenia oraz przed działaniem osób trzecich. Ponadto został wykonany
spaw dwupunktowy, który miał uniemożliwić rozebranie tego urządzenia. Wskazał, że po wmontowaniu tłoka do
podestu, wykonano próby obciążeniowe w zakresie wytrzymałości, przy F. M.. Stwierdzono wówczas, że w zakresie
dopuszczalnych obciążeń, urządzenie było sprawne, nie wykazywało żadnych odchyleń. Dalej oskarżony wyjaśniał,
że po zaistniałym wypadku urządzenie leżało przez trzy tygodnie na zewnątrz, wtedy mogła się pojawić rdza, której
przy naprawie nie było, oglądał urządzenie z pracownikami Urzędu Dozoru Technicznego gwint nie był zardzewiały.
Podnosi też, że konstrukcja siłownika była wadliwa, doszło bowiem do skrócenia gwintu przez producenta. Dodaje,
że z informacji w intrenecie dowiedział się o podobnej awarii identycznego urządzenia.
Wyjaśnienia oskarżonego, przyznającego się do winy w toku postępowania przygotowawczego, nie budzą wątpliwości.
Szczerze opowiedział o tym co się stało i dlaczego poczuwa się do winy. Późniejsze twierdzenia należy uznać za
wykrętne i zmierzające wyłącznie do uniknięcia odpowiedzialności za popełnione przestępstwo. Pierwsze wyjaśnienia
oskarżonego, w których stwierdza, że w kwietniu 2012 roku sprawdzał wraz z pracownikiem swojej firmy (...) jakość
gwintu i uznał ją jako dobrą, potwierdza tenże pracownik. Zarówno oskarżony jak i jego pracownik podają zgodnie
jakie czynności zostały wówczas wykonane i w jakim celu tj. mówią o zastosowaniu dodatkowego zabezpieczenia,
które powinno wzmocnić połączenie tłoczyska z czopem wahliwym. W tym zakresie Sąd dał też wiarę zeznaniom
A. T.. W pierwszych wyjaśnieniach oskarżony wyraźnie podkreśla, że dodatkowe zabezpieczenia miały wzmocnić
połączenie tłoczyska z czopem wahliwym. W kolejnych wyjaśnieniach zupełnie odmiennie tłumaczy ich rolę, mówiąc
o potrzebie zabezpieczenia siłownika przed jakimiś osobami , pracownikami firmy (...), którzy mieli chcieć zaszkodzić
pracodawcy, stosować pewnego rodzaju sabotaż. Takie twierdzenia nie znajdują potwierdzenia w zebranym materiale
dowodowym, stanowczo zaprzecza istnieniu jakiegoś konfliktu na terenie firmy jej kierownik F. M.. Trudno sobie
wyobrazić, by jakiś pracownik celowo narażał kolegę na poważne niebezpieczeństwo. Dodać należy, że biegły J.
S. (2) wyklucza hipotezę o częściowym wykręceniu gwintowanego zakończenia tłoczyska z końcówki KT2 i w
konsekwencji zerwania gwintowego połączenia pracującego tylko na części swojej długości, ponieważ wówczas
doszłoby do nierównomiernego zniszczenia zwojów, a to nie miało miejsca w niniejszej sprawie. Twierdzenia zatem
oskarżonego, że ktoś celowo rozkręcił siłownik, są zupełnie niewiarygodne. Dodać należy, że rozkręcenie tej części
wymaga udziału co najmniej dwóch osób, odpowiednich narzędzi, jest skomplikowane, A. T. zeznał, że „ trudno byłoby
rozkręcić to urządzenie ręcznie ”. Zdaniem Sądu oskarżony uważał, że śruba zabezpieczająca, klej oraz spaw wzmocni
wytrzymałość gwintu, to samo dotyczy jego pracownika. Zdanie dopiero zmienił po zapoznaniu się ze sprawozdaniem
UDT. Również nieprawdziwe są wyjaśnienia oskarżonego, jak też zeznania A. T., że nie było rdzy na tłoczysku i czopie
wahliwym podczas naprawy siłownika. Z opinii biegłych jednoznacznie wynika, że proces korozji nie przebiega tak
szybko, by po miesiącu stan tłoczyska i końcówki tłoczyska był taki, jak podczas badania przez UDT tj. w znacznie
zaawansowanej korozji, z głębokimi wżerami przechodzącymi w ubytki metalu, co szczególnie dotyczyło gwintu
sworznia tłoczyska.. Biegły J. S. (2) mówi o okresie ok. 2 lat, chyba że urządzenie znajdowałoby się w agresywnym
środowisku, kwasie, to wówczas można mówić o miesiącach. Zdaniem zresztą obu biegłych , okres powstania korozji
gwintu tłoczyska i końcówki tłoczyska, tylko od daty wypadku do przekazania części do badania, nie jest możliwy,
nawet przy złożeniu, że części były na zewnątrz. Wówczas powstałaby jedynie nalot korozyjny, a nie wżery. Znaczny
stopień korozji widoczny jest też na fotografiach znajdujących się w sprawozdaniu. Nie udała się też oskarżonemu
próba przeniesienia odpowiedzialności za awarię na producenta urządzenia. Nawet gdyby przyjąć jego wersję, że
doszło do przeróbki siłownika przez B., to i tak długość gwintu była prawidłowa, o tym kategorycznie wypowiedział się
biegły J. S. (2). Nie jest też przekonywującym argumentem na poparcie tej teorii fakt awarii innego urządzenia tego
typu. Świadek P. Z. zeznał bowiem, że w UDT pracuje od 23 lat i mimo spotykania się z podestami ruchomymi P-100,
nigdy z taką awarią się nie spotkał. Nie możemy zatem mówić o jakiejś powszechności rozłączania części siłownika
w tego typu podnośnikach.
Sąd zasadniczo dał wiarę zeznaniom pokrzywdzonych, ponieważ znajdują one potwierdzenie w innym materiale
dowodowym. Z ich zeznań wynika, że nie doszło do zaczepienia koszem podczas instalacji reklamy. Dokładnie opisuje
to E. W. (1) „ ja wycofałem zwyżkę od panela i lekko skręciłem ją w prawo. Zamierzałem zjechać na dół. Niezależnie od
sterowania zwyżka nagle bezwładnie zaczęła opadać i uderzyła o kostkę brukową. Upadek ten nie miał związku z moim
sterowaniem” . Natomiast nieprawdziwe są twierdzenia E. W. (1), że posiadał uprawnienia do pracy na wysokości
powyżej 3 metrów, których zresztą na dalszym etapie postępowania nie potwierdził..
Zeznania świadka F. M. zasadniczo nie budzą wątpliwości, co do ich rzetelności. Starał się on w miarę wiernie
przedstawić zapamiętane fakty. Bezsporne jest, że to on prowadził rozmowy z oskarżonym odnośnie urządzenia,
zgłaszał mu usterki i nieprawidłowości w jego funkcjonowaniu. Zdaniem Sądu mówi prawdę, iż zgłaszał oskarżonemu
uprzednio podobną awarię. Negowanie przez oskarżonego faktu takiego zgłaszania , wpisuje się w jego linię obrony .
Ta okoliczność nie ma jednak większego znaczenia, ponieważ oskarżony nie przeczy, iż widział siłownik w kwietniu
2012 roku, że był on rozkręcany, później sprawdzano jego wytrzymałość. F. M. podał, że A. T. oświadczył, że siłownik
jest sprawny w 400 procentach. Świadek zaznaczył przy tym, że nie dopytywał się jak dokładnie wyglądała naprawa.
F. M. wycofał się też z początkowych swych twierdzeń, że to oskarżony wykonał przelotowy otwór przez siłownik, miał
zatem świadomość błędnie przedstawionego faktu.
Podobnie zeznania operatora podnośnika M. C. (1) należy uznać zasadniczo za szczere, przyznał że zezwolił E.
W. (1) na obsługę z kosza podnośnika, uznając że zrobi to dobrze, gdyż zapewniał go, że już obsługiwał podobne
podesty. Z zeznań tego świadka wynika, że obserwował sposób operowania podestem przez pokrzywdzonych. Wskazał:
„po zamontowaniu elementu mężczyźni obrócili koszem tak, aby ominąć słup. Zrobili to sprawnie i w bezpiecznej
odległości od słupa. Następnie powoli zaczęli opuszczać kosz i kiedy byli na wysokości 4 do 5 metrów nad ziemią,
to kosz zaczął nagle gwałtownie opadać i runął na ziemię”. Jego zeznania potwierdzają depozycje pokrzywdzonych,
którzy stanowczo zaprzeczają, aby podczas opuszczania kosza zaczepili o jakąś przeszkodę. Z jego zeznań wynika dalej
„wykonywana przed wypadkiem naprawa wynikała z niesprawności siłownika hydraulicznego, wykonywał ją zakład
oskarżonego, zaś „kierownik M. przekazał nam, iż firma zapewniła go, że ta usterka jest wykonana w sposób bezpieczny
nie na 100 % lecz na 400 %”. Podobnie zeznał F. M.. Z zeznań składanych przez tego świadka na rozprawie w dniu 17
marca 2014 roku wynika, jakoby pokrzywdzeni powiedzieli mu, że mają uprawnienia do pracy na zwyżkach. Pozostaje
to w całkowitej sprzeczności z zeznaniami samych pokrzywdzonych, którzy mówili operatorowi, że na tego rodzaju
sprzęcie już uprzednio pracowali. Jedynie zatem w tym zakresie świadek mija się z prawdą.
Również zeznania W. M. jawią się w większości jako prawdziwe. Jednoznacznie stwierdza on, że zakład oskarżonego
w połowie kwietnia 2012 roku dokonywał naprawy tego samego siłownika, który następnie uległ awarii. Chodziło
o to, że ramię podnośnika nie działa prawidłowo, rozkładało się bardzo powoli. Dziwić musi jedynie stanowczość
jego twierdzeń, że „nawierceń na siłowniku nie było przed demontażem wykonanym w kwietniu 2012 roku przez
pracowników firmy wykonujących konserwację”, tego bowiem nie mógł widzieć bez demontażu urządzenia, o czym
stanowczo wypowiada się biegły.
Zeznania R. R. nie wnoszą niczego istotnego do sprawy. Nie było go na miejscu zdarzenia, nie miał on także wpływu
na zaistniały fakt obsługi podnośnika przez E. W. (1).
Zeznania Z. Ż. również niewiele wnoszą do sprawy. Świadek ten nie brał udziału w naprawie siłownika w kwietniu
2012 roku. Zeznania jego jawią się jako wiarygodne, znajdują potwierdzenie w wypowiedziach A. T., który stanowczo
stwierdza, że to on dokonywał naprawy siłownika, który uległ awarii.
Nie budzą wątpliwości także zeznania K. R., P. Z. i J. K., są to osoby obce dla stron postepowania, nie mają żadnego
powodu, by zniekształcać rzeczywistość.
Sąd uznał za prawdziwe dokumentów, w oparciu, o które ustalono stan faktyczny. Zostały one sporządzone przez
powołane organy, w zakresie ich kompetencji. Ich treści nie kwestionowała żadna ze stron postępowania.
Sąd, z uwagi na szereg mankamentów opinii biegłego K. na temat których wypowiadał się Sąd Okręgowy, oparł
swoje ustalenia faktyczne głównie na opinii instytutu, którą w pełni podzielił , z uwagi na jej pełność, zrozumiałość,
została sporządzona przez autorytet w dziedzinie konstrukcji i eksploatacji maszyn. Biegły J. S. (3) w sposób
jasny wypowiedział się , co było prawdopodobną ( graniczącą z pewnością ) przyczyną awarii urządzenia. Było
nią zerwanie gwintu osłabionego procesem korozyjnym i zmiennymi co do kierunku i wartości dynamicznych
obciążeniami. Dynamiczność obciążenia wynikała ze zużycia gwintu jak i braku napięcia gwintu. Biegły wydał
opinię mimo , iż nie dysponował oryginalnym tłoczyskiem i końcówkę, w oparciu o zebrany w sprawie materiał
osobowy, pomiary wykonane przez UDT , sprawozdania UDT, dokumentację fotograficzną, protokoły oględzin i inne
dokumenty zgromadzone w sprawie. Z uwagi właśnie na brak złącza śrubowego, biegły posługiwał się pojęciem
prawdopodobieństwa, a nie pewności. Istotne dla wydania opinii były ustalenia i pomiary dokonane przez UDT.
Zdaniem biegłego UDT a zwłaszcza (...) jest w środowisku technicznym poważaną instytucją i on generalnie nie ma
zastrzeżeń, co do jej ustaleń, z tym iż jest ona nastawiona na profilaktykę. Na podstawie pomiarów dokonanych przez
(...) biegły ustalił, że stosunek długości czynnej gwintu do jego średnicy wynosi 1,2, a zatem jest znacznie większy
od wartości granicznych, co powoduje słabość gwintu. Za osłabienie gwintu, zdaniem biegłego, odpowiada korozja,
ponieważ trudno sobie wyobrazić, by od początku był on niewłaściwe wykonany przez producenta, skoro pracował
przez kilka lat. Natomiast zużycie korozyjne jest procesem wolno postępującym, trudnym do bieżącego śledzenia
i w momencie trudnym do dokładnego określenia osiąga graniczną wartość, ze względu na zdolność przenoszenia
obciążenia. Postępowanie naprawcze w kwietniu 2012 roku polegające na założeniu dodatkowej śruby, pokrycie
gwintu klejem oraz wykonanie spawu nie było przyczyną zaistniałego zdarzenia, stworzyło pozory bezpieczeństwa
i w gruncie rzeczy nie było naprawą lecz wytworzeniem przejściowej sytuacji, która musiał się kiedyś źle skończyć.
Biegły analizował też możliwość zaczepienia kosza o słup reklamy i stwierdził, że mogłoby to być niekorzystne jedynie
w sytuacji znacznego osłabienia gwintu. Zdaniem biegłego długość gwintu była prawidłowa, przekraczała wartość
1,1, nie można zatem mówić o wadzie producenta, co sugerował oskarżony .Nawet gdyby przyjąć, że doszło do
skrócenia gwintu przez B., po otrzymaniu tego elementu od wykonawcy, to nadal długość gwintu była prawidłowa,
ewentualne jego skrócenie nie było przyczyną zerwania gwintu. Podsumowując opinie biegłego ocenić należy jako
w pełni wartościowy materiał dowodowy. Opinie (zarówno w części pisemnej, jak i ustanej) wydana została przez
profesora (...), są one rzetelna, szczegółowo wyjaśniają istotne zagadnienia przedmiotowej sprawy.
Sąd rozważył, co następuje:
Przestępstwa z art. 160§ 1 kk sprawca dopuszcza się umyślnie, przy czym umyślne narażenie życia lub zdrowia
człowieka na bezpośrednie niebezpieczeństwo, może przybrać postać zamiaru ewentualnego tj. godzenia się z tym,
iż podjęte przez sprawcę działanie lub zaniechanie stwarza bezpośrednie zagrożenie dla życia lub zdrowia. Zamiar
ewentualny określony w art. 160 § 1 kk charakteryzuje się świadomością znaczenia podejmowanych czynności
w perspektywie możliwego skutku. Nie chodzi przy tym o świadomość jakiejkolwiek możliwości wystąpienia
konkretnego narażenia na niebezpieczeństwo, utraty życia lub ciężkiego uszczerbku na zdrowiu, ale wyłącznie
świadomość wysokiego prawdopodobieństwa takiego skutku, ocenianego w kontekście konkretnych okoliczności
faktycznych, bo tylko wówczas można mówić o "bezpośredniości" niebezpieczeństwa ( tak SN w wyroku z dnia 8
grudnia 2011 roku, sygn.akt II KK 177/11 )
Oceniając zachowanie oskarżonego , Sąd uznał, że popełnił on czyn polegający na tym, że w okresie pomiędzy
nieustalonym dniem kwietnia 2012 roku, a dniem 18 maja 2012 roku będąc jako właściciel Zakładu (...), osobą
odpowiedzialną za konserwację i bieżące naprawy podestu ruchomego P-100 należącego do firmy (...) i posiadając
stosowną wiedzę techniczną, zarówno wykonując jak i bezpośrednio nadzorując prace związane z naprawą w/
w urządzenia, pomimo ujawnienia w nim prowizorycznego i wykonanego niezgodnie z zaleceniami producenta
zawartymi w dokumencie (...) otworu przelotowego przez tłoczysko z końcówką tłoczyska wraz z zamocowaną w
nim śrubą, nie wymienił naprawianych elementów tj. tłoczyska i końcówki tłoczyska lub całego siłownika na nowe,
lecz dopuścił do ( w sentencji wyroku omyłkowo użyto słowo dokonał ) ponownego połączenia tłoczyska z końcówką
tłoczyska, które to połączenie dodatkowo zespawano i umieszczono w wykonanych otworach śrubę oraz zamontowano
tak naprawiony siłownik w podeście ruchomym P-100, przez co naraził M. M. (1) i E. W. (1), wykonujących w dniu 18
maja 2012 roku w B. prace na przedmiotowym urządzeniu, na bezpośrednie niebezpieczeństwo doznania ciężkiego
uszczerbku na zdrowiu wynikającego z rozłączenia tłoczyska z końcówką tłoczyska i upadku kosza podestu ruchomego,
w którym się znajdowali w/w pokrzywdzeni na betonowe podłoże z wysokości 6 metrów, przez co nieumyślnie
spowodował u nich obrażenia ciała w postaci: stłuczenia kręgosłupa piersiowego i lędźwiowo-krzyżowego u M. M.
(1) oraz urazu klatki piersiowej, złamania żeber VII-X po stronie prawej, prawostronnej odmy opłucnej i krwiaka
opłucnej prawej, złamania wieloodłamowego prawej kości pięty u E. W. (1), które to obrażenia naruszyły czynności
narządów ciała obu pokrzywdzonych, na czas przekraczający dni siedem tj. wyczerpał znamiona przestępstwa z art.
160 § 1 kk i art. 157 § 1 i 3 kk w zw. z art. 11 § 2 kk. Oskarżony działał w przypadku przestępstwa z art. 160 § 1 kk
umyślnie , z zamiarem wynikowym. O tym świadczy to, że od 30 lat zajmował się bieżącymi naprawami i konserwacją
urządzeń w ramach prowadzonej działalności gospodarczej. Oskarżony podjął się pełnego serwisu urządzenia podestu
ruchomego P -100, objętego formą pełnego dozoru, o podwyższonym stopniu ryzyka bezpieczeństwa użytkujących go
pracowników. Oskarżony dysponował dokumentacją techniczną urządzenia, wiedział jak winien wyglądać siłownik..
Wiedział, że połączenie gwintowe ma luzy, jest zużyte, że istnieją dodatkowe zabezpieczenia w postaci śruby, spawów,
kleju. Każdy logicznie myślący inżynier-konserwator widząc zabezpieczenia dodatkowe, niezgodne z dokumentacją
techniczną, powinien zastanowić się dlaczego wprowadzono te zmiany. W niniejszej sprawie odpowiedź była jedna,
a mianowicie niepewność połączenia w siłowniku. Istnienie przewiertu i założenie śruby, wskazywało na zużycie
połączenia. K. M. musiał widzieć postępujący proces korozyjny, zarówno tłoczyska jak i końcówki toczyska. M.
zauważyć też zużycie gwintu i mieć świadomość istniejącego luzu na łączeniu tłoczyska i końcówki tłoczyska, co
wynika jednoznacznie z opinii, jak też powinien był wysnuć taki wniosek na podstawie dodatkowych zabezpieczeń
ujawnionych podczas reparacji siłownika w kwietniu 2012 roku. Podjął wadliwą decyzję o sposobie wykonaniu
naprawy, dopuszczając do ponownego połączenia zużytych, skorodowanych części, zamontowania śruby, użycia
kleju i wykonania dwóch spawów, które tylko sprawiały wrażenie prawidłowego zabezpieczenia, a które nie miały
żadnego wpływu na wytrzymałość złącza. Dokonał naprawy w sposób nieprofesjonalny, nieodpowiedzialni, niezgodny
z zasadami wiedzy inżynierskiej , którego skutki – zważywszy na jego wykształcenie i doświadczenie zawodowe
– musiał przewidywać. Siłownik jest podstawową częścią podnośnika, dzięki niemu dochodzi do podnoszenia na
wysokość 6 metrów kosza i do jego opuszczania, każdy może przewidzieć co może się stać w przypadku zerwania kosza
i jego upadku z takiej wysokości, a mianowicie do narażenia znajdujących się w koszu osób na niebezpieczeństwo
doznania ciężkiego uszczerbku na zdrowiu. Dodać należy, że F. M. dopytywał się ,czy urządzenie jest w pełni sprawne
i otrzymał odpowiedź, że w 400 procentach. Nie budzi zatem wątpliwości fakt, że oskarżony mógł przewidzieć
możliwość rozłączenia się połączenia, a także jego konsekwencji dla osób użytkujących podest. K. M. wiedział, że
istnieją niezgodności między dokumentacją techniczną a stanem faktycznym, ciążył na nim obowiązek zawiadomienia
UDT o tym fakcie, gdyby postąpił zgodnie z procedurą urządzenie w takim stanie nie zostałoby dopuszczone do użytku,
co wynika z zeznań P. Z.. Po wypadku została wydana decyzja Prezesa UDT zakazująca dalszej eksploatacji podnośnika,
z uwagi na istnienie zagrożenia dla życia lub zdrowia. Z winy zatem oskarżonego nie doszło do prawidłowej naprawy
po stwierdzonych niezgodnościach w konstrukcji siłownika w stosunku do stanu wynikającego z dokumentacji
technicznej. Przecież nie bez powodu podnośnik został objęty pełnym dozorem przez UDT, chodziło o zapewnienie
bezpieczeństwa osobom z niego korzystającym. Od oskarżonego, zajmującego się konserwacją tego typu urządzeń
jak podnośnik montażowy, wymagany jest wyższy stopień wiedzy technicznej niż przeciętnego obywatela, pełna
znajomość urządzenia oraz jego dokumentacji. Warunki te oskarżony spełnia, co bez żadnych wątpliwości wskazuje na
istnienie po jego stronie zamiaru ewentualnego, co do popełnionego przestępstwa z art. 160§1 kk. Swoim zachowaniem
nieumyślnie spowodował u pokrzywdzonych obrażenia ciała, szczegółowo wymienione w opiniach biegłego lekarza
sądowego, które naruszyły czynności ich narządów na czas powyżej 7-u dni, czym wyczerpał znamiona występku z
art. 157 § 1 i 3 kk.
Przy wymiarze kary, po stronie okoliczności obciążających, Sąd uwzględnił fakt, że oskarżony był już uprzednio
karany. Ponadto na wymiar kary wpływ miał też rodzaj i rozmiar doznanych przez pokrzywdzonych obrażeń
ciała, wymagających długiego , skomplikowanego leczenia. Po stronie okoliczności łagodzących wzięto pod uwagę
pozytywną opinię oskarżonego w miejscu zamieszkania.
Uwzględniając powyżej okoliczności Sąd wymierzył oskarżonemu karę 8 miesięcy pozbawienia wolności, uznając karę
tę za adekwatną do popełnionego przez niego przestępstwa, kara ta winna spełnić cele wychowawcze i prewencyjne
wobec oskarżonego, powstrzymać go w przyszłości przed partacką , niewłaściwą naprawą urządzeń, postępowania
zgodnie z procedurą nakazaną przez UDT. Wobec oskarżonego istniej pozytywna prognoza na przyszłość, dlatego
warunkowo zawieszono mu karę pozbawienia wolności na okres próby wynoszący dwa lata. Zastosowano przepisy
poprzednio obowiązujące, gdyż według obecnie obowiązujących regulacjach, przy warunkowym zawieszeniu kary
pozbawienia wolności, należy również nałożyć jakiś obowiązek, a takiego nie orzeczono w poprzednim wyroku, byłoby
to zatem orzeczenie na niekorzyść oskarżonego.
Sąd zasadził od oskarżonego na rzecz Skarbu Państwa koszty sądowe w kwocie 6108,56 zł., uznając że jest je w stanie
ponieść bez uszczerbku dla koniecznego utrzymania siebie i rodziny. Oskarżony ma wysokie dochody w kwocie 5 000
zł. miesięcznie, nie ma nikogo na utrzymaniu, a dodatkowo jest właścicielem nieruchomości i pojazdów. Na koszty
te składają się: koszty opinii biegłych , ryczałt za doręczenia, opłata za kartę karną oraz opłata od wymierzonej kary
pozbawienia wolności.